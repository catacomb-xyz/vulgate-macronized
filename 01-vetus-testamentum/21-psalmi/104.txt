ALLĒLŪIA. Cōnfitēminī Dominō, et invocāte nōmen eius; adnūntiāte inter gentēs opera eius.
Cantāte eī, et psallite eī; nārrāte omnia mīrābilia eius.
Laudāminī in nōmine sānctō eius; laetētur cor quaerentium Dominum.
Quaerite Dominum, et cōnfirmāminī; quaerite faciem eius semper.
Mementōte mīrābilium eius quae fēcit; prōdigia eius, et iūdicia ōris eius.
Sēmen Abraham, servī eius; fīliī Iācōb ēlēctī eius.
Ipse Dominus Deus noster; in ūniversā terrā iūdicia eius.
Memor fuit in saeculum testāmentī suī; verbī quod mandāvit in mīlle generātiōnēs;
quod disposuit ad Abraham; et iūrāmentī suī ad Isaac;
et statuit illud Iācōb in praeceptum, et Isrāēl in testāmentum aeternum,
dīcēns: Tibi dabō terram Chanaan, fūniculum hērēditātis vestrae.
Cum essent numerō brevī, paucissimī, et incolae eius,
et pertrānsiērunt dē gente in gentem, et dē rēgnō ad populum alterum.
Nōn relīquit hominem nocēre eīs, et corripuit prō eīs rēgēs.
Nōlīte tangere christōs meōs, et in prophētīs meīs nōlīte malignārī.
Et vocāvit famem super terram; et omne firmāmentum pānis contrīvit.
Mīsit ante eōs virum; in servum venundātus est Ioseph.
Humiliāvērunt in compedibus pedēs eius, ferrum pertrānsiit animam eius,
dōnec venīret verbum eius; ēloquium Dominī īnflammāvit eum.
Mīsit rēx, et solvit eum; prīnceps populōrum, et dīmīsit eum.
Cōnstituit eum dominum domūs suae, et prīncipem omnis possessiōnis suae,
ut ērudīret prīncipēs eius sīcut sēmet ipsum, et senēs eius prūdentiam docēret.
Et intrāvit Isrāēl in Aegyptum; et Iācōb accola fuit in terrā Chām.
Et auxit populum suum vehementer, et firmāvit eum super inimīcōs eius.
Convertit cor eōrum ut odīrent populum eius, et dolum facerent in servōs eius.
Mīsit Mōsem servum suum; Aarōn, quem ēlēgit ipsum.
Posuit in eīs verba signōrum suōrum, et prōdigiōrum in terrā Chām.
Mīsit tenebrās, et obscūrāvit; et nōn exacerbāvit sermōnēs suōs.
Convertit aquās eōrum in sanguinem, et occīdit piscēs eōrum.
Ēdidit terra eōrum rānās in  penetrālibus rēgum ipsōrum.
Dīxit, et vēnit cynomia et cinifēs in omnibus fīnibus eōrum.
Posuit pluviās eōrum grandinem; ignem combūrentem in terrā ipsōrum.
Et percussit vīneās eōrum, et fīculneās eōrum; et contrīvit lignum fīnium eōrum.
Dīxit, et vēnit locusta, et brūchus cuius nōn erat numerus;
et comēdit omne foenum in terrā eōrum, et comēdit omnem frūctum terrae eōrum.
Et percussit omne prīmōgenitum in terrā eōrum; prīmitiās omnis labōris eōrum.
Et ēdūxit eōs cum argentō et aurō; et nōn erat in tribubus eōrum īnfirmus.
Laetāta est Aegyptus in profectiōne eōrum, quia incubuit timor eōrum super eōs.
Expandit nūbem in prōtēctiōnem eōrum, et ignem ut lūcēret eīs per noctem.
Petiērunt, et vēnit coturnīx, et pāne caelī saturāvit eōs.
Dīrūpit petram, et flūxērunt aquae; abiērunt in siccō flūmina;
Quoniam memor fuit verbī sānctī suī, quod habuit ad Abraham puerum suum.
Et ēdūxit populum suum in exultātiōne, et ēlēctōs suōs in laetitiā.
Et dedit illīs regiōnēs Gentium, et labōrēs populōrum possēdērunt;
ut cūstōdiant iūstificātiōnēs eius, et lēgem eius requīrant.
