ŌRĀTIŌ MOSĪS HOMINIS DEĪ. Domine, refugium factus es nōbīs ā generātiōne in generātiōnem.
Priusquam montēs fierent, aut fōrmārētur terra et orbis; ā saeculō et usque in saeculum tū es Deus.
Nē āvertās hominem in humilitātem; et dīxistī: Convertiminī fīliī hominum.
Quoniam mīlle annī ante oculōs tuōs tamquam diēs hesterna quae praeteriit, et cūstōdia in nocte.
Quae prō nihilō habentur, eōrum annī erunt.
Māne sīcut herba trānseat; māne flōreat, et trānseat; vespere dēcidat, indūret, et ārēscat.
Quia dēfēcimus in īrā tuā, et in furōre tuō turbātī sumus.
Posuistī inīquitātēs nostrās in cōnspectū tuō; saeculum nostrum in illūminātiōne vultūs tuī.
Quoniam omnēs diēs nostrī dēfēcērunt, et in īrā tuā dēfēcimus. Annī nostrī sīcut arānea meditābuntur;
diēs annōrum nostrōrum in ipsīs, septuāgintā annī. Sī autem in potentātibus octōgintā annī, et amplius eōrum labor et dolor; quoniam supervēnit mānsuētūdō, et corripiēmur.
Quis nōvit potestātem īrae tuae, et prae timōre tuō īram tuam dīnumerāre?
Dexteram tuam sīc nōtam fac, et ērudītōs corde in sapientiā.
Convertere, Domine; usquequo? Et dēprecābilis estō super servōs tuōs.
Replētī sumus māne misericordiā tuā, et exultāvimus et dēlectātī sumus omnibus diēbus nostrīs.
Laetātī sumus prō diēbus quibus nōs humiliāstī; annīs quibus vīdimus mala.
Respice in servōs tuōs, et in opera tua, et dīrige fīliōs eōrum.
Et sit splendor Dominī Deī nostrī super nōs, et opera manuum nostrārum dīrige super nōs, et opus manuum nostrārum dīrige.
