PSALMUS DĀVĪD CUM ESSET IN DĒSERTŌ IDŪMAEAE.
Deus, Deus meus, ad tē dē lūce vigilō. Sitīvit in tē anima mea; quam multipliciter tibi carō mea.
In terrā dēsertā, et inviā, et inaquōsā; sīc in sānctō appāruī tibi, ut vidērem virtūtem tuam et glōriam tuam.
Quoniam melior est misericordia tua super vītās; labia mea laudābunt tē.
Sīc benedīcam tē in vītā meā, et in nōmine tuō levābō manūs meās.
Sīcut adipe et pinguēdine repleātur anima mea, et labiīs exultātiōnis laudābit ōs meum.
Sī memor fuī tuī super strātum meum, in mātūtīnīs meditābor in tē.
quia fuistī adiūtor meus, et in vēlāmentō ālārum tuārum exultābō.
Adhaesit anima mea post tē; mē suscēpit dextera tua.
Ipsī vērō in vānum quaesiērunt animam meam, introībunt in īnferiōra terrae;
trādentur in manūs gladiī, partēs vulpium erunt.
Rēx vērō laetābitur in Deō; laudābuntur omnēs quī iūrant in eō, quia obstrūctum est ōs loquentium inīqua.
