IN FĪNEM PSALMUS DĀVĪD. Usquequo, Domine, oblīvīscēris mē in fīnem? Usquequo āvertis faciem tuam ā mē?
Quamdiū pōnam cōnsilia in animā meā: dolōrem in corde meō per diem?
Usquequō exaltābitur inimīcus meus super mē?
Respice, et exaudī mē, Domine Deus meus. Illūminā oculōs meōs, nē umquam obdormiam in morte:
nēquandō dīcat inimīcus meus: Praevaluī adversus eum. Quī trībulant mē, exultābunt sī mōtus fuerō:
ego autem in misericordiā tuā spērāvī. Exultābit cor meum in salūtārī tuō. Cantābō Dominō quī bona tribuit mihi: et psallam nōminī Dominī altissimī.
