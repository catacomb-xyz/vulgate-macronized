ALLĒLŪIA. Laudā, Hierusalem, Dominum: laudā Deum tuum, Siōn.
Quoniam cōnfortāvit serās portārum tuārum: benedīxit fīliīs tuīs in tē.
Quī posuit fīnēs tuōs pācem: et adipe frūmentī satiat tē.
Quī ēmittit ēloquium suum terrae: vēlōciter currit sermō eius.
Quī dat nivem sīcut lānam: nebulam sīcut cinerem spargit.
Mittit crystallum suum sīcut buccellās: ante faciem frīgoris eius quis sustinēbit?
Ēmittet verbum suum, et liquefaciet ea: flābit spīritus eius, et fluent aquae.
Quī adnūntiat verbum suum Iācōb: iūstitiās, et iūdicia sua Isrāēl.
Nōn fēcit tāliter omnī nātiōnī: et iūdicia sua nōn manifestāvit eīs. Allēlūia.
