INTELLĒCTUS DĀVĪD CUM ESSET IN SPĒLUNCĀ ŌRĀTIŌ.
Vōce meā ad Dominum clāmāvī, vōce meā ad Dominum dēprecātus sum.
Effundō in cōnspectū eius dēprecātiōnem meam, et trībulātiōnem meam ante ipsum prōnūntiō.
In dēficiendō ex mē spīritum meum, et tū cognōvistī sēmitās meās. In viā hāc quā ambulābam abscondērunt laqueum mihi.
Cōnsīderābam ad dexteram, et vidēbam, et nōn erat quī cognōsceret mē. Periit fuga ā mē, et nōn est quī requīrat animam meam.
Clāmāvī ad tē, Domine: dīxī: Tū es spēs mea, portiō mea in terrā vīventium.
Intende ad dēprecātiōnem meam, quia humiliātus sum nimis. Līberā mē ā persequentibus mē, quia cōnfortātī sunt super mē.
Ēdūc dē cūstōdiā animam meam ad cōnfitendum nōminī tuō; mē expectant iūstī dōnec retribuās mihi.
