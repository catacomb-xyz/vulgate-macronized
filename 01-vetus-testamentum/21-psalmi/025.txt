IN FĪNEM PSALMUS DĀVĪD. Iūdicā mē Domine, quoniam ego in innocentiā meā ingressus sum, et in Dominō spērāns nōn īnfirmābor.
Probā mē, Domine, et tentā mē; ūre rēnēs meōs et cor meum.
Quoniam misericordia tua ante oculōs meōs est, et complacuī in vēritāte tuā.
Nōn sēdī cum conciliō vānitātis, et cum inīqua gerentibus nōn introībō.
Ōdīvī ecclēsiam malignantium, et cum impiīs nōn sedēbō.
Lavābō inter innocentēs manūs meās, et circumdabō altāre tuum Domine,
ut audiam vōcem laudis, et ēnārrem ūniversa mīrābilia tua.
Domine, dīlēxī decōrem domūs tuae, et locum habitātiōnis glōriae tuae.
Nē perdās cum impiīs Deus animam meam, et cum virīs sanguinum vītam meam,
In quōrum manibus inīquitātēs sunt; dextera eōrum replēta est mūneribus.
Ego autem in innocentiā meā ingressus sum; redime mē, et miserēre meī.
Pēs meus stetit in dīrēctō; in ecclēsiīs benedīcam tē, Domine.
