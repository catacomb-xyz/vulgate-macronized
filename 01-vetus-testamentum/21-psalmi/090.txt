LAUS CANTICĪ DĀVĪD. Quī habitat in adiūtōriō Altissimī, in prōtēctiōne Deī caelī commorābitur.
Dīcet Dominō: Susceptor meus es tū, et refugium meum; Deus meus, spērābō in eum.
Quoniam ipse līberāvit mē dē laqueō vēnantium, et ā verbō asperō.
Scapulīs suīs obumbrābit tibi, et sub pennīs eius spērābis.
Scūtō circumdabit tē vēritās eius; nōn timēbis ā timōre nocturnō,
ā sagittā volante in diē, ā negōtiō perambulante in tenebrīs, ab incursū, et daemoniō merīdiānō.
Cadent ā latere tuō mīlle, et decem mīllia ā dextrīs tuīs, ad tē autem nōn appropinquābit.
Vērumtamen oculīs tuīs cōnsīderābis, et retribūtiōnem peccātōrum vidēbis.
Quoniam tū es, Domine, spēs mea; Altissimum posuistī refugium tuum.
Nōn accēdet ad tē malum, et flagellum nōn appropinquābit tabernāculō tuō;
quoniam angelīs suīs mandāvit dē tē, ut cūstōdiant tē in omnibus viīs tuīs.
In manibus portābunt tē, nē forte offendās ad lapidem pedem tuum.
Super aspidem et basiliscum ambulābis, et conculcābis leōnem et dracōnem.
Quoniam in mē spērāvit, līberābō eum; prōtegam eum, quoniam cognōvit nōmen meum.
Clāmābit ad mē, et ego exaudiam eum; cum ipsō sum in trībulātiōne; ēripiam eum et glōrificābō eum.
Longitūdine diērum replēbō eum, et ostendam illī salūtāre meum.
