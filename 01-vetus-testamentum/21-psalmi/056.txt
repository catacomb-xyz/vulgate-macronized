IN FĪNEM NĒ DISPERDĀS DĀVĪD IN TITULĪ ĪNSCRĪPTIŌNEM CUM FUGERET Ā FACIĒ SAŪL IN SPĒLUNCAM.
Miserēre meī, Deus, miserēre meī, quoniam in tē cōnfīdit anima mea. Et in umbrā ālārum tuārum spērābō, dōnec trānseat inīquitās.
Clāmābō ad Deum altissimum, Deum quī benefēcit mihi.
Mīsit dē caelō, et līberāvit mē; dedit in opprobrium conculcantēs mē. Mīsit Deus misericordiam suam et vēritātem suam,
et ēripuit animam meam dē mediō catulōrum leōnum. Dormīvī conturbātus. Fīliī hominum dentēs eōrum arma et sagittae, et lingua eōrum gladius acūtus.
Exaltāre super caelōs, Deus, et in omnem terram glōria tua.
Laqueum parāvērunt pedibus meīs, et incurvāvērunt animam meam. Fōdērunt ante faciem meam foveam, et incidērunt in eam.
Parātum cor meum, Deus, parātum cor meum; cantābō, et psalmum dīcam.
Exurgē, glōria mea; exurgē, psaltērium et cithara; exsurgam dīlūculō.
Cōnfitēbor tibi in populīs, Domine, et psalmum dīcam tibi in gentibus,
quoniam magnificāta est usque ad caelōs misericordia tua, et usque ad nūbēs vēritās tua.
Exaltāre super caelōs, Deus, et super omnem terram glōria tua.
