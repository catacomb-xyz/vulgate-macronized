PSALMUS DĀVĪD QUANDŌ PERSEQUĒBĀTUR EUM ABSALOM FĪLIUS EIUS. Domine exaudī ōrātiōnem meam: auribus percipe obsecrātiōnem meam in vēritāte tuā: exaudī mē in tuā iūstitiā.
Et nōn intrēs in iūdicium cum servō tuō, quia nōn iustificābitur in cōnspectū tuō omnis vīvēns.
Quia persecūtus est inimīcus animam meam: humiliāvit in terrā vītam meam. Collocāvit mē in obscūrīs sīcut mortuōs saeculī.
Et ānxiātus est super mē spīritus meus: in mē turbātum est cor meum.
Memor fuī diērum antīquōrum: meditātus sum in omnibus operibus tuīs: in factīs manuum tuārum meditābar.
Expandī manūs meās ad tē: anima mea sīcut terra sine aquā tibi.
Vēlōciter exaudī mē, Domine: dēfēcit spīritus meus. Nōn āvertās faciem tuam ā mē, et similis erō dēscendentibus in lacum.
Audītam fac mihi māne misericordiam tuam, quia in tē spērāvī. Nōtam fac mihi viam in quā ambulem, quia ad tē levāvī animam meam.
Ēripe mē dē inimīcīs meīs, Domine, ad tē cōnfūgī.
Docē mē facere voluntātem tuam, quia Deus meus es tū. Spīritus tuus bonus dēdūcet mē in terram rēctam.
Propter nōmen tuum, Domine, vīvificābis mē, in aequitāte tuā, ēdūcēs dē trībulātiōne animam meam,
et in misericordiā tuā disperdēs inimīcōs meōs. Et perdēs omnēs, quī trībulant animam meam, quoniam ego servus tuus sum.
