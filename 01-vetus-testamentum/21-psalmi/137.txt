IPSĪ DĀVĪD. Cōnfitēbor tibi, Domine, in tōtō corde meō, quoniam audīstī verba ōris meī. In cōnspectū angelōrum psallam tibi.
Adōrābō ad templum sānctum tuum, et cōnfitēbor nōminī tuō, super misericordiā tuā et vēritāte tuā; quoniam magnificāstī super omne, nōmen sānctum tuum.
In quācumque diē invocāverō tē, exaudī mē; multiplicābis in animā meā virtūtem.
Cōnfiteantur tibi Domine omnēs rēgēs terrae, quia audiērunt omnia verba ōris tuī.
Et cantent in viīs Dominī, quoniam magna est glōria Dominī;
quoniam excelsus Dominus, et humilia respicit, et alta ā longē cognōscit.
Sī ambulāverō in mediō trībulātiōnis, vīvificābis mē; et super īram inimīcōrum meōrum extendistī manum tuam, et salvum mē fēcit dextera tua.
Dominus retribuet prō mē. Domine, misericordia tua in saeculum; opera manuum tuārum nē dēspiciās.
