ALLĒLŪIA. Crēdidī, propter quod locūtus sum; ego autem humiliātus sum nimis.
Ego dīxī in excessū meō: Omnis homō mendāx.
Quid retribuam Dominō, prō omnibus, quae retribuit mihi?
Calicem salūtāris accipiam, et nōmen Dominī invocābō.
Vōta mea Dominō reddam cōram omnī populō eius.
Pretiōsa in cōnspectū Dominī mors sānctōrum eius.
Ō Domine, quia ego servus tuus; ego servus tuus, et fīlius ancillae tuae; dīrūpistī vincula mea.
Tibi sacrificābō hostiam laudis, et nōmen Dominī invocābō.
Vōta mea Dominō reddam in cōnspectū omnis populī eius,
in ātriīs domūs Dominī, in mediō tuī Hierusalem.
