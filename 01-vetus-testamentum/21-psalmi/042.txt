PSALMUS DĀVĪD. Iūdicā mē, Deus, et discerne causam meam dē gente nōn sānctā; ab homine inīquō et dolōsō erue mē.
Quia tū es, Deus, fortitūdō mea; quārē mē repulistī? Et quārē trīstis incēdō, dum afflīgit mē inimīcus?
Ēmitte lūcem tuam et vēritātem tuam; ipsa mē dēdūxērunt, et addūxērunt in montem sānctum tuum, et in tabernācula tua.
Et introībō ad altāre Deī, ad Deum, quī laetificat iuventūtem meam. Cōnfitēbor tibi in citharā Deus, Deus meus.
Quārē trīstis es, anima mea? Et quārē conturbās mē? 
Spērā in Deō, quoniam adhūc cōnfitēbor illī, salūtāre vultūs meī, et Deus meus.
