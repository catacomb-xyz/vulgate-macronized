IN FĪNEM PRŌ MAËLETH INTELLEGENTIAE DĀVĪD. Dīxit īnsipiēns in corde suō: Nōn est Deus.
Corruptī sunt, et abōminābilēs factī sunt in inīquitātibus: nōn est quī faciat bonum.
Deus dē caelō prōspexit super fīliōs hominum, ut videat sī est intellegēns, aut requīrēns Deum.
Omnēs dēclīnāvērunt: simul inūtilēs factī sunt: nōn est quī faciat bonum, nōn est usque ad ūnum.
Nōnne scient omnēs quī operantur inīquitātem, quī dēvorant plēbem meam ut cibum pānis?
Deum nōn invocāvērunt: illīc trepidāvērunt timōre, ubi nōn erat timor. Quoniam Deus dissipāvit ossa eōrum quī hominibus placent: cōnfūsī sunt, quoniam Deus sprēvit eōs.
Quis dabit ex Siōn salūtāre Isrāhēl? Cum converterit Deus captīvitātem plēbis suae, exultābit Iācōb, et laetābitur Isrāhēl.
