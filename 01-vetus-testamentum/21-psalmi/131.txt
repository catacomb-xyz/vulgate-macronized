CANTICUM GRADUUM. Mementō, Domine, Dāvīd, et omnis mānsuētūdinis eius;
sīcut iūrāvit Dominō; vōtum vōvit Deō Iācōb:
Sī introierō in tabernāculum domūs meae, sī ascenderō in lectum strātī meī:
Sī dederō somnum oculīs meīs, et palpebrīs meīs dormītātiōnem,
et requiem temporibus meīs, dōnec inveniam locum Dominō, tabernāculum Deō Iācōb.
Ecce audīvimus eam in Efrata; invēnimus eam in campīs silvae.
Introībimus in tabernāculum eius; adōrābimus in locō, ubi stetērunt pedēs eius.
Surge Domine in requiem tuam, tū et arca sānctificātiōnis tuae.
Sacerdōtēs tuī induantur iūstitiam, et sānctī tuī exultent.
Propter Dāvīd servum tuum, nōn āvertās faciem Chrīstī tuī.
Iūrāvit Dominus Dāvīd vēritātem, et nōn frūstrābitur eam; dē frūctū ventris tuī pōnam super sēdem tuam.
Sī cūstōdierint fīliī tuī testāmentum meum, et testimōnia mea haec quae docēbō eōs, et fīliī eōrum usque in saeculum, sedēbunt super sēdem tuam.
Quoniam ēlēgit Dominus Siōn; ēlēgit eam in habitātiōnem sibi.
Haec requiēs mea in saeculum saeculī; hīc habitābō, quoniam ēlēgī eam.
Viduam eius benedīcēns benedīcam; pauperēs eius saturābō pānibus.
Sacerdōtēs eius induam salūtārī, et sānctī eius exultātiōne exultābunt.
Illūc prōdūcam cornū Dāvīd; parāvī lucernam Chrīstō meō.
Inimīcōs eius induam cōnfūsiōne; super ipsum autem efflōrēbit sānctificātiō mea.
