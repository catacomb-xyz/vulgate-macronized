Beātus vir, quī nōn abiit in cōnsiliō impiōrum, et in viā peccātōrum nōn stetit, et in cathedrā pestilentiae nōn sēdit:
Sed in lēge Dominī voluntās eius, et in lēge eius meditābitur diē ac nocte.
Et erit tamquam lignum quod plantātum est secus dēcursūs aquārum, quod frūctum suum dabit in tempore suō: Et folium eius nōn dēfluet: et omnia quaecumque faciet, prōsperābuntur.
Nōn sīc impiī, nōn sīc: sed tamquam pulvis, quem prōicit ventus ā faciē terrae.
Ideō nōn resurgent impiī in iūdiciō: neque peccātōrēs in conciliō iūstōrum.
Quoniam nōvit Dominus viam iūstōrum: et iter impiōrum perībit.
