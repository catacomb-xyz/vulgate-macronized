IN FĪNEM IN CARMINIBUS PRŌ OCTĀVĀ PSALMUS DĀVĪD.
Domine, nē in furōre tuō arguās mē, neque in īrā tuā corripiās mē.
Miserēre meī, Domine, quoniam īnfirmus sum; sānā mē, Domine, quoniam conturbāta sunt ossa mea.
Et anima mea turbāta est valdē; sed tū Domine usquequo?
Convertere, Domine, et ēripe animam meam; salvum mē fac propter misericordiam tuam.
Quoniam nōn est in morte quī memor sit tuī; in īnfernō autem quis cōnfitēbitur tibi?
Labōrāvī in gemitū meō, lavābō per singulās noctēs lectum meum; lacrymīs meīs strātum meum rigābō.
Turbātus est ā furōre oculus meus; inveterāvī inter omnēs inimīcōs meōs.
Discēdite ā mē omnēs quī operāminī inīquitātem, quoniam exaudīvit Dominus vōcem flētūs meī.
Exaudīvit Dominus dēprecātiōnem meam; Dominus ōrātiōnem meam suscēpit.
Ērubēscant, et conturbentur vehementer, omnēs inimīcī meī; convertantur, et ērubēscant valdē vēlōciter.
