IN FĪNEM PRŌ OCTĀVĀ PSALMUS DĀVĪD.
Salvum mē fac, Domine, quoniam dēfēcit sānctus, quoniam diminūtae sunt vēritātēs ā fīliīs hominum.
Vāna locūtī sunt ūnusquisque ad proximum suum: labia dolōsa, in corde et corde locūtī sunt.
Disperdat Dominus ūniversa labia dolōsa, et linguam magniloquam.
Quī dīxērunt: Linguam nostram magnificābimus, labia nostra ā nōbīs sunt. Quis noster Dominus est?
Propter miseriam inopum, et gemitum pauperum, nunc exsurgam, dīcit Dominus. Pōnam in salūtārī: fīdūciāliter agam in eō.
Ēloquia Dominī, ēloquia casta: argentum igne exāminātum, probātum terrae, pūrgātum septuplum.
Tū, Domine, servābis nōs, et cūstōdiēs nōs ā generātiōne hāc in aeternum.
In circuitū impiī ambulant: secundum altitūdinem tuam multiplicāstī fīliōs hominum.
