IN FĪNEM CANTICUM PSALMĪ RESURRĒCTIŌNIS. Iūbilāte Deō, omnis terra;
psalmum dīcite nōminī eius; date glōriam laudī eius.
Dīcite Deō: Quam terribilia sunt opera tua, Domine. In multitūdine virtūtis tuae mentientur tibi inimīcī tuī.
Omnis terra adōret tē, et psallat tibi; psalmum dīcat nōminī tuō.
Venīte, et vidēte opera Deī; terribilis in cōnsiliīs super fīliōs hominum.
Quī convertit mare in āridam; in flūmine pertrānsībunt pede; ibi laetābimur in ipsō.
Quī dominātur in virtūte suā in aeternum; oculī eius super gentēs respiciunt; quī exasperant nōn exaltentur in sēmet ipsīs.
Benedīcite, gentēs, Deum nostrum, et audītam facite vōcem laudis eius,
quī posuit animam meam ad vītam, et nōn dedit in commōtiōnem pedēs meōs.
Quoniam probāstī nōs, Deus; igne nōs exāmināstī, sīcut exāminātur argentum.
Indūxistī nōs in laqueum; posuistī trībulātiōnēs in dorsō nostrō;
imposuistī hominēs super capita nostra. Trānsīvimus per ignem et aquam, et ēdūxistī nōs in refrīgerium.
Introībō in domum tuam in holocaustīs; reddam tibi vōta mea,
quae distīnxērunt labia mea, et locūtum est ōs meum in trībulātiōne meā.
Holocausta medullāta offeram tibi cum incēnsō arietum; offeram tibi bovēs cum hircīs.
Venīte, audīte, et nārrābō, omnēs quī timētis Deum, quanta fēcit animae meae.
Ad ipsum ōre meō clāmāvī, et exaltāvī sub linguā meā.
Inīquitātem sī aspexī in corde meō, nōn exaudiet Dominus.
Proptereā exaudīvit Deus, et attendit vōcī dēprecātiōnis meae.
Benedictus Deus, quī nōn āmōvit ōrātiōnem meam, et misericordiam suam ā mē.
