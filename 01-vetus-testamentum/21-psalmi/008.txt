IN FĪNEM PRŌ TORCULĀRIBUS PSALMUS DĀVĪD.
Domine, Dominus noster, quam admīrābile est nōmen tuum in ūniversā terrā. Quoniam ēlevāta est magnificentia tua super caelōs.
Ex ōre īnfantium et lactentium perfēcistī laudem propter inimīcōs tuōs, ut dēstruās inimīcum et ultōrem.
Quoniam vidēbō caelōs tuōs, opera digitōrum tuōrum, lūnam et stēllās, quae tū fundāstī.
Quid est homō, quod memor es eius? Aut fīlius hominis, quoniam vīsitās eum?
Minuistī eum paulō minus ab angelīs, glōriā et honōre corōnāstī eum,
et cōnstituistī eum super opera manuum tuārum.
Omnia subiēcistī sub pedibus eius, ovēs et bovēs ūniversās, īnsuper et pecora campī,
volucrēs caelī, et piscēs maris quī perambulant sēmitās maris.
Domine, Dominus noster, quam admīrābile est nōmen tuum in ūniversā terrā.
