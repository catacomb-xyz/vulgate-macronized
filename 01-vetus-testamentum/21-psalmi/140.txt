PSALMUS DĀVĪD. Domine, clāmāvī ad tē, exaudī mē; intende vōcī meae, cum clāmāverō ad tē.
Dīrigātur ōrātiō mea sīcut incēnsum in cōnspectū tuō; ēlevātiō manuum meārum sacrificium vespertīnum.
Pōne, Domine, cūstōdiam ōrī meō, et ōstium circumstantiae labiīs meīs.
Nōn dēclīnēs cor meum in verba malitiae, ad excūsandās excūsātiōnēs in peccātīs; cum hominibus operantibus inīquitātem, et nōn commūnicābō cum ēlēctīs eōrum.
Corripiet mē iūstus in misericordiā, et increpābit mē; oleum autem peccātōris nōn impinguet caput meum. Quoniam adhūc et ōrātiō mea in benēplacitīs eōrum.
Absorptī sunt iūnctī petrae iūdicēs eōrum; audient verba mea quoniam potuērunt.
Sīcut crassitūdō terrae ērupta est super terram, dissipāta sunt ossa nostra secus īnfernum.
Quia ad tē, Domine, Domine oculī meī; in tē spērāvī, nōn auferās animam meam.
Cūstōdī mē ā laqueō, quem statuērunt mihi, et ā scandalīs operantium inīquitātem.
Cadent in rētiāculō eius peccātōrēs; singulāriter sum ego, dōnec trānseam.
