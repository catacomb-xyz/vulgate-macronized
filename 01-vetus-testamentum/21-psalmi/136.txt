PSALMUS DĀVĪD, IĒREMĪAE. Super flūmina Babylōnis, illīc sēdimus et flēvimus, cum recordārēmur Siōn:
In salicibus in mediō eius, suspendimus organa nostra:
quia illīc interrogāvērunt nōs, quī captīvōs dūxērunt nōs, verba cantiōnum: et quī abdūxērunt nōs: Hymnum cantāte nōbīs dē canticīs Siōn.
Quōmodo cantābimus canticum Dominī in terrā aliēnā?
Sī oblītus fuerō tuī, Hierusalem, oblīviōnī dētur dextera mea.
Adhaereat lingua mea faucibus meīs, sī nōn meminerō tuī: Sī nōn prōposuerō Hierusalem in prīncipiō laetitiae meae.
Memor estō, Domine, fīliōrum Edom, in diē Hierusalem: Quī dīcunt: Exinānīte, exinānīte usque ad fundāmentum in eā.
Fīlia Babylōnis misera: beātus, quī retribuet tibi retribūtiōnem tuam, quam retribuistī nōbīs.
Beātus quī tenēbit, et allīdet parvulōs tuōs ad petram.
