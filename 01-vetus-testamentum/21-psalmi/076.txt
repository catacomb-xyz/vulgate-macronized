IN FĪNEM PRŌ IDITHUN PSALMUS ASAPH.
Vōce meā ad Dominum clāmāvī; vōce meā ad Deum, et intendit mihi.
In diē trībulātiōnis meae Deum exquīsīvī, manibus meīs nocte contrā eum, et nōn sum dēceptus; renuit cōnsōlārī anima mea.
Memor fuī Deī, et dēlectātus sum, et exercitātus sum, et dēfēcit spīritus meus.
Anticipāvērunt vigiliās oculī meī; turbātus sum, et nōn sum locūtus.
Cōgitāvī diēs antīquōs, et annōs aeternōs in mente habuī,
Et meditātus sum nocte cum corde meō, et exercitābar, et scopēbam spīritum meum.
Numquid in aeternum prōiiciet Deus? Aut nōn appōnet ut complacitior sit adhūc?
Aut in fīnem misericordiam suam abscindet, ā generātiōne in generātiōnem?
Aut oblīvīscētur miserērī Deus? Aut continēbit in īrā suā misericordiās suās?
Et dīxī: Nunc coepī; haec mūtātiō dexterae Excelsī.
Memor fuī operum Dominī, quia memor erō ab initiō mīrābilium tuōrum,
et meditābor in omnibus operibus tuīs, et in adinventiōnibus tuīs exercēbor.
Deus, in sānctō via tua; quis Deus magnus sīcut Deus noster?
Tū es Deus quī facis mīrābilia; nōtam fēcistī in populīs virtūtem tuam.
Redēmistī in brāchiō tuō populum tuum, fīliōs Iācōb et Ioseph.
Vīdērunt tē aquae, Deus; vīdērunt tē aquae, et timuērunt, et turbātae sunt abyssī.
Multitūdō sonitūs aquārum; vōcem dedērunt nūbēs, etenim sagittae tuae trānseunt.
Vōx tonitruī tuī in rotā; illūxērunt coruscātiōnēs tuae orbī terrae; commōta est, et contremuit terra.
In marī via tua, et sēmitae tuae in aquīs multīs, et vestīgia tua nōn cognōscentur.
Dēdūxistī sīcut ovēs populum tuum, in manū Mosī et Aarōn.
