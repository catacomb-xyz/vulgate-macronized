PSALMUS DĀVĪD CUM FUGERET Ā FACIĒ ABSALOM FĪLIĪ SUĪ.
Domine, quid multiplicātī sunt quī trībulant mē? Multī īnsurgunt adversum mē.
Multī dīcunt animae meae: Nōn est salūs ipsī in Deō eius.
Tū autem, Domine, susceptor meus es, glōria mea, et exaltāns caput meum.
Vōce meā ad Dominum clāmāvī, et exaudīvit mē dē monte sānctō suō.
Ego dormīvī et sopōrātus sum, et exsurrēxī, quia Dominus suscēpit mē.
Nōn timēbō mīllia populī circumdantīs mē. Exurgē Domine; salvum mē fac Deus meus.
Quoniam tū percussistī omnēs adversantēs mihi sine causā; dentēs peccātōrum contrīvistī.
Dominī est salūs, et super populum tuum benedictiō tua.
