CANTICUM PSALMĪ FĪLIĪS CORĒ IN FĪNEM PRŌ MAHELETH AD RESPONDENDUM INTELLĒCTUS EMĀN EZRAHĪTAE.
Domine, Deus salūtis meae, in diē clāmāvī, et nocte cōram tē.
Intret in cōnspectū tuō ōrātiō mea; inclīnā aurem tuam ad precem meam:
Quia replēta est malīs anima mea, et vīta mea īnfernō appropinquāvit.
Aestimātus sum cum dēscendentibus in lacum; factus sum sīcut homō sine adiūtōriō,
inter mortuōs līber, Sīcut vulnerātī dormientēs in sepulchrīs, quōrum nōn es memor amplius, et ipsī dē manū tuā repulsī sunt.
Posuērunt mē in lacū īnferiōrī, in tenebrōsīs, et in umbrā mortis.
Super mē cōnfirmātus est furor tuus, et omnēs flūctūs tuōs indūxistī super mē.
Longē fēcistī nōtōs meōs ā mē; posuērunt mē abōminātiōnem sibi. Trāditus sum, et nōn ēgrediēbar;
oculī meī languērunt prae inopiā. Clāmāvī ad tē Domine tōtā diē; expandī ad tē manūs meās.
Numquid mortuīs faciēs mīrābilia? Aut medicī suscitābunt, et cōnfitēbuntur tibi?
Numquid nārrābit aliquis in sepulchrō misericordiam tuam, et vēritātem tuam in perditiōne?
Numquid cognōscentur in tenebrīs mīrābilia tua? Et iūstitia tua in terrā oblīviōnis?
Et ego ad tē, Domine, clāmāvī, et māne ōrātiō mea praeveniet tē.
Ut quid Domine repellis ōrātiōnem meam; āvertis faciem tuam ā mē?
Pauper sum ego, et in labōribus ā iuventūte meā; exaltātus autem, humiliātus sum et conturbātus.
In mē trānsiērunt īrae tuae, et terrōrēs tuī conturbāvērunt mē.
Circumdedērunt mē sīcut aqua tōtā diē; circumdedērunt mē simul.
Ēlongāstī ā mē amīcum et proximum, et nōtōs meōs ā miseriā.
