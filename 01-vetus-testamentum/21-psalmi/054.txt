In fīnem, In carminibus, intellēctūs Dāvīd.
Exaudī Deus ōrātiōnem meam, et nē dēspexerīs dēprecātiōnem meam:
intende mihi, et exaudī mē. Contrīstātus sum in exercitātiōne meā: et conturbātus sum
ā vōce inimīcī, et ā trībulātiōne peccātōris. Quoniam dēclīnāvērunt in mē inīquitātēs, et in īrā molestī erant mihi.
Cor meum conturbātum est in mē: et formīdō mortis cecidit super mē.
Timor et tremor vēnērunt super mē: et contēxērunt mē tenebrae:
Et dīxī: Quis dabit mihi pennās sīcut columbae, et volābō, et requiēscam?
Ecce ēlongāvī fugiēns: et mānsī in sōlitūdine.
Expectābam eum, quī salvum mē fēcit ā pusillanimitāte spīritūs, et tempestāte.
Praecipitā, Domine, dīvide linguās eōrum: quoniam vīdī inīquitātem, et contrādictiōnem in cīvitāte.
Diē ac nocte circumdabit eam super mūrōs eius inīquitās: et labor in mediō eius,
et iniūstitia. Et nōn dēfēcit dē platēīs eius ūsūra et dolus.
Quoniam sī inimīcus meus maledīxisset mihi, sustinuissem utique. Et sī is quī ōderat mē super mē magna locūtus fuisset: abscondissem mē forsitan ab eō.
Tū vērō homō ūnanimis: dux meus, et nōtus meus:
Quī simul mēcum dulcēs capiēbās cibōs: in domō Deī ambulāvimus cum cōnsēnsū.
Veniat mors super illōs: et dēscendant in īnfernum vīventēs: Quoniam nēquitiae in habitāculīs eōrum: in mediō eōrum.
Ego autem ad Deum clāmāvī: et Dominus salvābit mē.
Vespere, et māne, et merīdiē nārrābō et annūntiābō: et exaudiet vōcem meam.
Redimet in pāce animam meam ab hīs, quī appropinquant mihi: quoniam inter multōs erant mēcum.
Exaudiet Deus, et humiliābit illōs, quī est ante saecula. Nōn enim est illīs commūtātiō, et nōn timuērunt Deum:
extendit manum suam in retribuendō. Contāmināvērunt testāmentum eius,
dīvīsī sunt ab īrā vultūs eius: et appropinquāvit cor illīus. Mollītī sunt sermōnēs eius super oleum: et ipsī sunt iacula.
Iactā super Dominum cūram tuam, et ipse tē ēnūtriet: nōn dabit in aeternum flūctuātiōnem iūstō.
Tū vērō, Deus, dēdūcēs eōs in puteum interitūs. Virī sanguinum, et dolōsī nōn dīmidiābunt diēs suōs: ego autem spērābō in tē Domine.
