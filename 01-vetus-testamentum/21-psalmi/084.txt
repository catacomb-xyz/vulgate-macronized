IN FĪNEM FĪLIĪS CORĒ PSALMUS.
Benedīxistī Domine terram tuam: āvertistī captīvitātem Iācōb.
Remīsistī inīquitātem plēbis tuae: operuistī omnia peccāta eōrum.
Mītigāstī omnem īram tuam: āvertistī ab īrā indignātiōnis tuae.
Converte nōs, Deus salūtāris noster, et āverte īram tuam ā nōbīs.
Numquid in aeternum īrāsceris nōbīs? Aut extendēs īram tuam ā generātiōne in generātiōnem?
Deus, tū conversus vīvificābis nōs, et plēbs tua laetābitur in tē.
Ostende nōbīs, Domine, misericordiam tuam, et salūtāre tuum dā nōbīs.
Audiam quid loquātur in mē Dominus Deus, quoniam loquētur pācem in plēbem suam, et super sānctōs suōs, et in eōs, quī convertuntur ad cor.
Vērumtamen prope timentēs eum salūtāre ipsīus, ut inhabitet glōria in terrā nostrā.
Misericordia et vēritās obviāvērunt sibi: iūstitia et pāx ōsculātae sunt.
Vēritās dē terrā orta est, et iūstitia dē caelō prōspexit.
Etenim Dominus dabit benignitātem, et terra nostra dabit frūctum suum.
Iūstitia ante eum ambulābit, et pōnet in viā gressūs suōs.
