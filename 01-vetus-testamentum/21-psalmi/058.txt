IN FĪNEM NĒ DISPERDĀS DĀVĪD IN TITULĪ ĪNSCRĪPTIŌNEM QUANDŌ MĪSIT SAŪL ET CŪSTŌDĪVIT DOMUM EIUS UT EUM INTERFICERET.
Ēripe mē dē inimīcīs meīs, Deus meus, et ab īnsurgentibus in mē līberā mē.
Ēripe mē dē operantibus inīquitātem, et dē virīs sanguinum salvā mē.
Quia ecce cēpērunt animam meam; irruērunt in mē fortēs.
Neque inīquitās mea, neque peccātum meum, Domine; sine inīquitāte cucurrī, et dīrēxī.
Exurgē in occursum meum, et vidē. Et tū, Domine, Deus virtūtum, Deus Isrāēl, intende ad vīsitandās omnēs gentēs; nōn misereāris omnibus quī operantur inīquitātem.
Convertentur ad vesperam, et famem patientur ut canēs, et circuībunt cīvitātem.
Ecce loquentur in ōre suō, et gladius in labiīs eōrum; quoniam quis audīvit?
Et tū, Domine, dērīdēbis eōs; ad nihilum dēdūcēs omnēs gentēs.
Fortitūdinem meam ad tē cūstōdiam, quia Deus susceptor meus es.
Deus meus, misericordia eius praeveniet mē.
Deus ostendet mihi super inimīcōs meōs; nē occīdās eōs, nēquandō oblīvīscantur populī meī. Disperge illōs in virtūte tuā, et dēpōne eōs, prōtēctor meus, Domine,
dēlictum ōris eōrum, sermōnem labiōrum ipsōrum; et comprehendantur in superbiā suā. Et dē exsecrātiōne et mendāciō adnūntiābuntur,
in cōnsummātiōne, in īrā cōnsummātiōnis, et nōn erunt. Et scient quia Deus dominābitur Iācōb, et fīnium terrae.
Convertentur ad vesperam, et famem patientur ut canēs, et circuībunt cīvitātem.
Ipsī dispergentur ad mandūcandum, sī vērō nōn fuerint saturātī, et murmurābunt.
Ego autem cantābō fortitūdinem tuam, et exultābō māne misericordiam tuam. Quia factus es susceptor meus, et refugium meum, in diē trībulātiōnis meae.
Adiūtor meus, tibi psallam, quia Deus susceptor meus es; Deus meus, misericordia mea.
