In fīnem, in carminibus. Intellēctūs Dāvīd,
Cum vēnissent Ziphaeī, et dīxissent ad Saūl: Nōnne Dāvīd absconditus est apud nōs?
Deus in nōmine tuō salvum mē fac: et in virtūte tuā iūdicā mē.
Deus exaudī ōrātiōnem meam: auribus percipe verba ōris meī.
Quoniam aliēnī īnsurrēxērunt adversum mē, et fortēs quaesiērunt animam meam: et nōn prōposuērunt Deum ante cōnspectum suum.
Ecce enim Deus adiuvat mē: et Dominus susceptor est animae meae.
Āverte mala inimīcīs meīs: et in vēritāte tuā disperde illōs.
Voluntāriē sacrificābō tibi, et cōnfitēbor nōminī tuō Domine: quoniam bonum est:
Quoniam ex omnī trībulātiōne ēripuistī mē: et super inimīcōs meōs dēspexit oculus meus.
