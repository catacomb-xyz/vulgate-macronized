Canticum graduum. Saepe expugnāvērunt mē ā iuventūte meā, dīcat nunc Isrāhēl.
Saepe expugnāvērunt mē ā iuventūte meā: etenim nōn potuērunt mihi.
Suprā dorsum meum fabricāvērunt peccātōrēs: prolongāvērunt inīquitātem suam.
Dominus iūstus concīdit cervīcēs peccātōrum.
Cōnfundantur et convertantur retrōrsum omnēs, quī ōdērunt Siōn.
Fīant sīcut foenum tēctōrum: quod priusquam ēvellātur, exāruit:
dē quō nōn implēvit manum suam quī metit, et sinum suum quī manipulōs colligit.
Et nōn dīxērunt quī praeterībant: Benedictiō Dominī super vōs. Benedīximus vōbīs in nōmine Dominī.
