PSALMUS CANTICĪ IN DĒDICĀTIŌNE DOMŪS DĀVĪD.
Exaltābō tē, Domine, quoniam suscēpistī mē; nec dēlectāstī inimīcōs meōs super mē.
Domine Deus meus, clāmāvī ad tē, et sānāstī mē.
Domine ēdūxistī ab īnfernō animam meam; salvāstī mē ā dēscendentibus in lacum.
Psallite Dominō, sānctī eius, et cōnfitēminī memoriae sānctitātis eius.
Quoniam īra in indignātiōne eius, et vīta in voluntāte eius. Ad vesperum dēmorābitur flētus, et ad mātūtīnum laetitia.
Ego autem dīxī in abundantiā meā: Nōn movēbor in aeternum.
Domine, in voluntāte tuā, praestitistī decōrī meō virtūtem. Āvertistī faciem tuam ā mē, et factus sum conturbātus.
Ad tē, Domine, clāmābō, et ad Deum meum dēprecābor.
Quae ūtilitās in sanguine meō, dum dēscendō in corruptiōnem? Numquid cōnfitēbitur tibi pulvis, aut adnūntiābit vēritātem tuam?
Audīvit Dominus, et misertus est meī; Dominus factus est adiūtor meus.
Convertistī plānctum meum in gaudium mihi; cōnscidistī saccum meum, et circumdedistī mē laetitiā;
ut cantet tibi glōria mea, et nōn compungar; Domine Deus meus, in aeternum cōnfitēbor tibi.
