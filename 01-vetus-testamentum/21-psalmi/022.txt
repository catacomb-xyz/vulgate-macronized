Psalmus Dāvīd. Dominus regit mē, et nihil mihi dēerit:
in locō pāscuae ibi mē collocāvit. Super aquam refectiōnis ēducāvit mē:
animam meam convertit. Dēdūxit mē super sēmitās iūstitiae, propter nōmen suum.
Nam, et sī ambulāverō in mediō umbrae mortis, nōn timēbō mala: quoniam tū mēcum es. Virga tua, et baculus tuus, ipsa mē cōnsōlāta sunt.
Parāstī in cōnspectū meō mēnsam, adversus eōs, quī trībulant mē. Impinguāstī in oleō caput meum: et calix meus inēbriāns quam praeclārus est!
Et misericordia tua subsequētur mē omnibus diēbus vītae meae: et ut inhabitem in domō Dominī, in longitūdinem diērum.
