IN FĪNEM PRŌ FĪLIĪS CORĒ PSALMUS.
Omnēs gentēs plaudite manibus; iūbilāte Deō in vōce exultātiōnis.
Quoniam Dominus excelsus, terribilis; Rēx magnus super omnem terram.
Subiēcit populōs nōbīs, et gentēs sub pedibus nostrīs.
Ēlēgit nōbīs hērēditātem suam; speciem Iācōb, quam dīlēxit.
Ascendit Deus in iūbilō, et Dominus in vōce tubae.
Psallite Deō nostrō, psallite; psallite Rēgī nostrō, psallite.
Quoniam rēx omnis terrae Deus; psallite sapienter.
Rēgnābit Deus super gentēs; Deus sedet super sēdem sānctam suam.
Prīncipēs populōrum congregātī sunt cum Deō Abraham, quoniam diī fortēs terrae, vehementer ēlevātī sunt.
