PSALMUS IPSĪ DĀVĪD QUĀRTĀ SABBATĪ. Deus ultiōnum Dominus; Deus ultiōnum līberē ēgit.
Exaltāre, quī iūdicās terram; redde retribūtiōnem superbīs.
Usquequo peccātōrēs, Domine, usquequo peccātōrēs glōriābuntur:
Effābuntur et loquentur inīquitātem: loquentur omnēs, quī operantur iniūstitiam?
Populum tuum, Domine, humiliāvērunt, et hērēditātem tuam vexāvērunt.
Viduam et advenam interfēcērunt, et pūpillōs occīdērunt.
Et dīxērunt: Nōn vidēbit Dominus, nec intelleget Deus Iācōb.
Intelligite, īnsipientēs in populō; et stultī, aliquandō sapite.
Quī plantāvit aurem, nōn audiet? Aut quī fīnxit oculum, nōn cōnsīderat?
Quī corripit gentēs nōn arguet? Quī docet hominem scientiam?
Dominus scit cōgitātiōnēs hominum, quoniam vānae sunt.
Beātus homō, quem tū ērudierīs Domine, et dē lēge tuā docuerīs eum,
ut mītigēs eī ā diēbus malīs, dōnec fodiātur peccātōrī fovea.
Quia nōn repellet Dominus plēbem suam, et hērēditātem suam nōn dērelinquet,
quoadusque iūstitia convertātur in iūdicium: et quī iuxtā illam omnēs quī rēctō sunt corde.
Quis cōnsurget mihi adversus malignantēs? Aut quis stābit mēcum adversus operantēs inīquitātem?
Nisi quia Dominus adiūvit mē, paulō minus habitāsset in īnfernō anima mea.
Sī dīcēbam: Mōtus est pēs meus; misericordia tua, Domine, adiuvābat mē.
Secundum multitūdinem dolōrum meōrum in corde meō, cōnsōlātiōnēs tuae laetificāvērunt animam meam.
Numquid adhaeret tibi sēdēs inīquitātis, quī fingis labōrem in praeceptō?
Captābunt in animam iūstī, et sanguinem innocentem condemnābunt.
Et factus est mihi Dominus in refugium, et Deus meus in adiūtōrium speī meae.
Et reddet illīs inīquitātem ipsōrum, et in malitiā eōrum disperdet eōs; disperdet illōs Dominus Deus noster.
