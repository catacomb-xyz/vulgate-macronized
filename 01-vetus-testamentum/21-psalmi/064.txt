IN FĪNEM PSALMUS DĀVĪD CANTICUM HIEREMĪAE ET HEZECHIEL POPULŌ TRĀNSMIGRĀTIŌNIS CUM INCIPERENT EXĪRE.
Tē decet hymnus, Deus, in Siōn, et tibi reddētur vōtum in Hierusalem.
Exaudī ōrātiōnem meam; ad tē omnis carō veniet.
Verba inīquōrum praevaluērunt super nōs, et impietātibus nostrīs tū propitiāberis.
Beātus quem ēlēgistī et assūmpsistī; inhabitābit in ātriīs tuīs. Replēbimur in bonīs domūs tuae; sānctum est templum tuum,
mīrābile in aequitāte. Exaudī nōs, Deus, salūtāris noster, spēs omnium fīnium terrae, et in marī longē.
Praeparāns montēs in virtūte tuā, accīnctus potentia;
quī conturbās profundum maris, sonum flūctuum eius. Turbābuntur gentēs,
et timēbunt quī habitant terminōs ā signīs tuīs; exitūs mātūtīnī et vespere dēlectābis.
Vīsitāstī terram et inēbriāstī eam; multiplicāstī locuplētāre eam. Flūmen Deī replētum est aquīs; parāstī cibum illōrum, quoniam ita est praeparātiō eius.
Rīvōs eius inēbriā; multiplicā genimina eius; in stillicidiīs eius laetābitur germināns.
Benedīcēs corōnae annī benignitātis tuae, et campī tuī replēbuntur ūbertāte.
Pinguēscent speciōsa dēsertī, et exultātiōne collēs accingentur.
Indūtī sunt arietēs ovium, et vallēs abundābunt frūmentō; clāmābunt, etenim hymnum dīcent.
