IN FĪNEM PSALMUS DĀVĪD. Dīxit īnsipiēns in corde suō: Nōn est Deus. Corruptī sunt, et abōminābilēs factī sunt in studiīs suīs; nōn est quī faciat bonum, nōn est usque ad ūnum.
Dominus dē caelō prōspexit super fīliōs hominum, ut videat sī est intellegēns, aut requīrēns Deum.
Omnēs dēclīnāvērunt, simul inūtilēs factī sunt. Nōn est quī faciat bonum, nōn est usque ad ūnum. Sepulchrum patēns est guttur eōrum; linguīs suīs dolōsē agēbant. Venēnum aspidum sub labiīs eōrum, quōrum ōs maledictiōne et amāritūdine plēnum est; vēlōcēs pedēs eōrum ad effundendum sanguinem. Contrītiō et īnfēlīcitās in viīs eōrum, et viam pācis nōn cognōvērunt; nōn est timor Deī ante oculōs eōrum.
Nōnne cognōscent omnēs quī operantur inīquitātem, quī dēvorant plēbem meam sīcut ēscam pānis?
Dominum nōn invocāvērunt; illīc trepidāvērunt timōre, ubi nōn erat timor.
Quoniam Dominus in generātiōne iūstā est; cōnsilium inopis cōnfūdistis, quoniam Dominus spēs eius est.
Quis dabit ex Siōn salūtāre Isrāēl? Cum āverterit Dominus captīvitātem plēbis suae, exultābit Iācōb, et laetābitur Isrāhēl.
