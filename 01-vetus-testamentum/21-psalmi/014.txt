PSALMUS DĀVĪD. Domine, quis habitābit in tabernāculō tuō? Aut quis requiēscet in monte sānctō tuō?
Quī ingreditur sine maculā, et operātur iūstitiam:
quī loquitur vēritātem in corde suō: quī nōn ēgit dolum in linguā suā, nec fēcit proximō suō malum, et opprobrium nōn accēpit adversus proximōs suōs.
Ad nihilum dēductus est in cōnspectū eius malignus: timentēs autem Dominum glōrificat. Quī iūrat proximō suō, et nōn dēcipit,
quī pecūniam suam nōn dedit ad ūsūram, et mūnera super innocentem nōn accēpit: quī facit haec, nōn movēbitur in aeternum.
