IN FĪNEM PSALMUS DĀVĪD.
Caelī ēnārrant glōriam Deī, et opera manuum eius adnūntiat firmāmentum.
Diēs diēī ēructat verbum, et nox noctī indicat scientiam.
Nōn sunt loquēlae, neque sermōnēs, quōrum nōn audiantur vōcēs eōrum.
In omnem terram exīvit sonus eōrum, et in fīnēs orbis terrae verba eōrum.
In sōle posuit tabernāculum suum: et ipse tamquam spōnsus prōcēdēns dē thalamō suō. Exultāvit ut gigās ad currendam viam.
Ā summō caelō ēgressiō eius, et occursus eius usque ad summum eius: nec est quī sē abscondat ā calōre eius.
Lēx Dominī immaculāta convertēns animās: testimōnium Dominī fidēle, sapientiam praestāns parvulīs.
Iūstitiae Dominī rēctae, laetificantēs corda: praeceptum Dominī lūcidum, illūmināns oculōs.
Timor Dominī sānctus, permanēns in saeculum saeculī: iūdicia Dominī vēra, iūstificāta in sēmet ipsā.
Dēsīderābilia super aurum et lapidem pretiōsum multum, et dulciōra super mel et favum.
Etenim servus tuus cūstōdit ea: in cūstōdiendīs illīs retribūtiō multa.
Dēlicta quis intellegit? Ab occultīs meīs mundā mē:
et ab aliēnīs parce servō tuō. Sī meī nōn fuerint dominātī, tunc immaculātus erō, et ēmundābor ā dēlictō maximō.
Et erunt ut complaceant ēloquia ōris meī, et meditātiō cordis meī in cōnspectū tuō semper. Domine adiūtor meus, et redēmptor meus.
