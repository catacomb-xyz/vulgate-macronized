IN FĪNEM PRŌ IDITHUN PSALMUS DĀVĪD.
Nōnne Deō subiecta erit anima mea? Ab ipsō enim salūtāre meum.
Nam et ipse Deus meus et salūtāris meus; susceptor meus, nōn movēbor amplius.
Quousque irruitis in hominem? Interficitis ūniversī vōs, tamquam parietī inclīnātō et māceriae dēpulsae.
Vērumtamen pretium meum cōgitāvērunt repellere; cucurrī in sitī; ōre suō benedīcēbant, et corde suō maledīcēbant.
Vērumtamen Deō subiecta estō, anima mea, quoniam ab ipsō patientia mea;
quia ipse Deus meus et salvātor meus, adiūtor meus; nōn ēmigrābō.
In Deō salūtāre meum et glōria mea; Deus auxiliī meī, et spēs mea in Deō est.
Spērāte in eō, omnis congregātiō populī; effundite cōram illō corda vestra; Deus adiūtor noster in aeternum.
Vērumtamen vānī fīliī hominum, mendācēs fīliī hominum in statērīs, ut dēcipiant ipsī dē vānitāte in idipsum.
Nōlīte spērāre in inīquitāte, et rapīnās nōlīte concupīscere; dīvitiae sī affluant, nōlīte cor appōnere.
Semel locūtus est Deus, duo haec audīvī, quia potestās Deī est,
et tibi, Domine, misericordiā; quia tū reddēs ūnīcuique iuxtā opera sua.
