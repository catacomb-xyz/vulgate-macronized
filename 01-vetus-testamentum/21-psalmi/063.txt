IN FĪNEM PSALMUS DĀVĪD.
Exaudī Deus ōrātiōnem meam cum dēprecor; ā timōre inimīcī ēripe animam meam.
Prōtēxistī mē ā conventū malignantium, ā multitūdine operantium inīquitātem.
Quia exacuērunt ut gladium linguās suās; intendērunt arcum rem amāram,
ut sagittent in occultīs immaculātum.
Subitō sagittābunt eum, et nōn timēbunt; firmāvērunt sibi sermōnem nēquam. Nārrāvērunt ut absconderent laqueōs; dīxērunt: Quis vidēbit eōs?
Scrūtātī sunt inīquitātēs; dēfēcērunt scrūtantēs scrūtiniō. Accēdet homō ad cor altum,
et exaltābitur Deus. Sagittae parvulōrum factae sunt plāgae eōrum,
et īnfirmātae sunt contrā eōs linguae eōrum. Conturbātī sunt omnēs quī vidēbant eōs,
et timuit omnis homō. Et adnūntiāvērunt opera Deī, et facta eius intellēxērunt.
Laetābitur iūstus in Dominō, et spērābit in eō, et laudābuntur omnēs rēctī corde.
