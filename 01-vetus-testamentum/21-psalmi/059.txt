IN FĪNEM PRŌ HĪS QUĪ IMMŪTĀBUNTUR IN TITULĪ ĪNSCRĪPTIŌNEM IPSĪ DĀVĪD IN DOCTRĪNAM,
CUM SUCCENDIT MESOPOTAMIAM SYRIAE ET SYRIAM SOBAL ET CONVERTIT IOAB ET PERCUSSIT VALLEM SALĪNĀRUM DUODECIM MĪLLIA.
Deus, repulistī nōs, et dēstrūxistī nōs; īrātus es, et misertus es nōbīs.
Commōvistī terram, et conturbāstī eam; sānā contrītiōnēs eius, quia commōta est.
Ostendistī populō tuō dūra; pōtāstī nōs vīnō compūnctiōnis.
Dedistī metuentibus tē significātiōnem, ut fugiant ā faciē arcūs; ut libērentur dīlēctī tuī.
Salvum fac dexterā tuā, et exaudī mē.
Deus locūtus est in sānctō suō: Laetābor, et partiar Sichimam; et convallem tabernāculōrum mētiar.
Meus est Galaad, et meus est Mānāssēs, et Ephraim fortitūdō capitis meī. Iūda rēx meus;
Moab ōlla speī meae. In Idūmaeam extendam calceāmentum meum; mihi aliēnigenae subditī sunt.
Quis dēdūcet mē in cīvitātem mūnītam? Quis dēdūcet mē usque in Idūmaeam?
Nōnne tū, Deus, quī repulistī nōs? Et nōn ēgrediēris Deus in virtūtibus nostrīs?
Dā nōbīs auxilium dē trībulātiōne, quia vāna salūs hominis.
In Deō faciēmus virtūtem, et ipse ad nihilum dēdūcet trībulantēs nōs.
