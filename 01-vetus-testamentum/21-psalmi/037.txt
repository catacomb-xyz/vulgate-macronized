PSALMUS DĀVĪD IN REMEMORĀTIŌNEM DĒ SABBATŌ.
Domine, nē in furōre tuō arguās mē, neque in īrā tuā corripiās mē.
Quoniam sagittae tuae īnfīxae sunt mihi: et cōnfirmāstī super mē manum tuam.
Nōn est sānitās in carne meā, ā faciē īrae tuae: nōn est pāx ossibus meīs ā faciē peccātōrum meōrum.
Quoniam inīquitātēs meae supergressae sunt caput meum: et sīcut onus grave gravātae sunt super mē.
Putruērunt et corruptae sunt cicātrīcēs meae, ā faciē īnsipientiae meae.
Miser factus sum et curvātus sum usque in fīnem: tōtā diē contrīstātus ingrediēbar.
Quoniam lumbī meī implētī sunt illūsiōnibus: et nōn est sānitās in carne meā.
Afflīctus sum, et humiliātus sum nimis: rugiēbam ā gemitū cordis meī.
Domine, ante tē omne dēsīderium meum: et gemitus meus ā tē nōn est absconditus.
Cor meum conturbātum est: dērelīquit mē virtūs mea, et lūmen oculōrum meōrum, et ipsum nōn est mēcum.
Amīcī meī et proximī meī adversum mē appropinquāvērunt, et stetērunt: et quī iuxtā mē erant, dē longē stetērunt: 
et vim faciēbant quī quaerēbant animam meam, et quī inquīrēbant mala mihi, locūtī sunt vānitātēs, et dolōs tōtā diē meditābantur.
Ego autem, tamquam surdus, nōn audiēbam: et sīcut mūtus nōn aperiēns ōs suum.
Et factus sum sīcut homō nōn audiēns: et nōn habēns in ōre suō redargūtiōnēs.
Quoniam in tē Domine spērāvī: tū exaudiēs mē Domine Deus meus.
Quia dīxī: Nēquandō supergaudeant mihi inimīcī meī: et dum commoventur pedēs meī, super mē magna locūtī sunt.
Quoniam ego in flagella parātus sum: et dolor meus in cōnspectū meō semper.
Quoniam inīquitātem meam annūntiābō: et cōgitābō prō peccātō meō.
Inimīcī autem meī vīvunt, et cōnfirmātī sunt super mē: et multiplicātī sunt quī ōdērunt mē inīquē.
Quī retribuunt mala prō bonīs, dētrahēbant mihi: quoniam sequēbar bonitātem.
Nē dērelinquās mē, Domine Deus meus: nē discesserīs ā mē.
Intende in adiūtōrium meum, Domine, Deus salūtis meae.
