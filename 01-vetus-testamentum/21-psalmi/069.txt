IN FĪNEM PSALMUS DĀVĪD IN REMEMORĀTIŌNEM QUOD SALVUM FĒCERIT EUM DOMINUS.
Deus in adiūtōrium meum intende; Domine, ad adiuvandum mē festīnā.
Cōnfundantur, et revereantur, quī quaerunt animam meam.
Āvertantur retrōrsum, et ērubēscant, quī volunt mihi mala; āvertantur statim ērubēscentēs, quī dīcunt mihi: Eugē, eugē.
Exultent et laetentur in tē omnēs quī quaerunt tē, et dīcant semper: Magnificētur Dominus, quī dīligunt salūtāre tuum.
Ego vērō egēnus et pauper sum; Deus, adiuvā mē. Adiūtor meus et līberātor meus es tū; Domine, nē morēris.
