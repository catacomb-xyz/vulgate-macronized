IN FĪNEM INTELLĒCTŪS DĀVĪD,
CUM VĒNIT DŌĒG IDŪMAEUS ET ADNŪNTIĀVIT SAŪLĪ VENIT DĀVĪD IN DOMUM ACHĪMELECH.
Quid glōriāris in malitiā, quī potēns es in inīquitāte?
Tōtā diē iniūstitiam cōgitāvit lingua tua: sīcut novācula acūta fēcistī dolum.
Dīlēxistī malitiam super benignitātem: inīquitātem magis quam loquī aequitātem.
Dīlēxistī omnia verba praecipitātiōnis, linguam dolōsam.
Proptereā Deus dēstruet tē in fīnem: ēvellet tē, et ēmigrābit tē dē tabernāculō tuō, et rādīcem tuam dē terrā vīventium.
Vidēbunt iūstī, et timēbunt, et super eum rīdēbunt, et dīcent:
Ecce homō, quī nōn posuit Deum adiūtōrem suum: Sed spērāvit in multitūdine dīvitiārum suārum, et praevaluit in vānitāte suā.
Ego autem, sīcut olīva frūctifera in domō Deī, spērāvī in misericordiā Deī in aeternum et in saeculum saeculī.
Cōnfitēbor tibi in saeculum quia fēcistī: et expectābō nōmen tuum, quoniam bonum est in cōnspectū sānctōrum tuōrum.
