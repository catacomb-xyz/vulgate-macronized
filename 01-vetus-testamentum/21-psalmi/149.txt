ALLĒLŪIA. Cantāte Dominō canticum novum: laus eius in ecclēsiā sānctōrum.
Laetētur Isrāēl in eō, quī fēcit eum: et fīliī Siōn exultent in rēge suō.
Laudent nōmen eius in chorō: in tympanō et psaltēriō psallant eī:
Quia benēplacitum est Dominō in populō suō, et exaltābit mānsuētōs in salūtem.
Exultābunt sānctī in glōriā: laetābuntur in cubīlibus suīs.
Exaltātiōnēs Deī in gutture eōrum, et gladiī ancipitēs in manibus eōrum:
Ad faciendam vindictam in nātiōnibus, increpātiōnēs in populīs.
Ad alligandōs rēgēs eōrum in compedibus: et nōbilēs eōrum in manicīs ferreīs.
Ut faciant in eīs iūdicium cōnscrīptum: glōria haec est omnibus sānctīs eius. Allēlūia.
