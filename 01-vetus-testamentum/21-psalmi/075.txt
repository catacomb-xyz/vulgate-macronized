IN FĪNEM IN LAUDIBUS PSALMUS ASAPH CANTICUM AD ASSYRIŌS.
Nōtus in Iūdaeā Deus; in Isrāhēl magnum nōmen eius.
Et factus est in pāce locus eius, et habitātiō eius in Siōn.
Ibi cōnfrēgit potentiās arcuum, scūtum, gladium, et bellum.
Illūmināns tū mīrābiliter ā montibus aeternīs.
Turbātī sunt omnēs īnsipientēs corde; dormiērunt somnum suum, et nihil invēnērunt omnēs virī dīvitiārum in manibus suīs.
Ab increpātiōne tuā, Deus Iācōb, dormītāvērunt quī ascendērunt equōs.
Tū terribilis es, et quis resistet tibi? Ex tunc īra tua.
Dē caelō audītum fēcistī iūdicium; terra tremuit et quiēvit,
cum exurgēret in iūdicium Deus, ut salvōs faceret omnēs mānsuētōs terrae.
Quoniam cōgitātiō hominis cōnfitēbitur tibi, et reliquiae cōgitātiōnis diem fēstum agent tibi.
Vovēte et reddite Dominō Deō vestrō; omnēs quī in circuitū eius affertis mūnera terribilī,
et eī quī aufert spīritum prīncipum; terribilī apud rēgēs terrae.
