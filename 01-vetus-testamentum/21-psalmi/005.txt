IN FĪNEM PRŌ EĀ QUAE HĒRĒDITĀTEM CŌNSEQUITUR PSALMUS DĀVĪD.
Verba mea auribus percipe, Domine; intellege clāmōrem meum.
Intende vōcī ōrātiōnis meae, rēx meus et Deus meus.
Quoniam ad tē ōrābō, Domine; manē exaudiēs vōcem meam.
Manē astābō tibi et vidēbō, quoniam nōn Deus volēns inīquitātem tū es.
Neque habitābit iuxtā tē malignus, neque permanēbunt iniūstī ante oculōs tuōs.
Ōdistī omnēs, quī operantur inīquitātem; perdēs omnēs, quī loquuntur mendācium. Virum sanguinum et dolōsum abōminābitur Dominus.
Ego autem in multitūdine misericordiae tuae, introībō in domum tuam; adōrābō ad templum sānctum tuum in timōre tuō.
Domine, dēdūc mē in iūstitiā tuā; propter inimīcōs meōs dīrige in cōnspectū tuō viam meam.
Quoniam nōn est in ōre eōrum vēritās; cor eōrum vānum est.
Sepulchrum patēns est guttur eōrum; linguīs suīs dolōsē agēbant; iūdicā illōs, Deus. Dēcidant ā cōgitātiōnibus suīs; secundum multitūdinem impietātum eōrum expelle eōs, quoniam irrītāvērunt tē, Domine.
Et laetentur omnēs quī spērant in tē; in aeternum exultābunt, et habitābis in eīs. Et glōriābuntur in tē omnēs, quī dīligunt nōmen tuum,
quoniam tū benedīcēs iūstō. Domine, ut scūtō bonae voluntātis tuae corōnāstī nōs.
