IN FĪNEM PSALMUS DĀVĪD. Ad tē, Domine, levāvī animam meam.
Deus meus, in tē cōnfīdō; nōn ērubēscam,
neque irrīdeant mē inimīcī meī; etenim ūniversī quī sustinent tē, nōn cōnfundentur.
Cōnfundantur omnēs inīqua agentēs supervacuē. Viās tuās Domine dēmōnstrā mihi, et sēmitās tuās ēdocē mē.
Dīrige mē in vēritāte tuā, et docē mē, quia tū es Deus salvātor meus, et tē sustinuī tōtā diē.
Reminīscere miserātiōnum tuārum, Domine, et misericordiārum tuārum quae ā saeculō sunt.
Dēlicta iuventūtis meae, et ignōrantiās meās nē meminerīs. Secundum misericordiam tuam mementō meī tū, propter bonitātem tuam, Domine.
Dulcis et rēctus Dominus; propter hoc lēgem dabit dēlinquentibus in viā.
Dīriget mānsuētōs in iūdiciō; docēbit mītēs viās suās.
Ūniversae viae Dominī, misericordia et vēritās, requīrentibus testāmentum eius et testimōnia eius.
Propter nōmen tuum, Domine, propitiāberis peccātō meō; multum est enim.
Quis est homō quī timet Dominum? Lēgem statuit eī in viā, quam ēlēgit.
Anima eius in bonīs dēmorābitur, et sēmen eius hērēditābit terram.
Firmāmentum est Dominus timentibus eum, et testāmentum ipsīus ut manifestētur illīs.
Oculī meī semper ad Dominum, quoniam ipse ēvellet dē laqueō pedēs meōs.
Respice in mē, et miserēre meī, quia ūnicus et pauper sum ego.
Trībulātiōnēs cordis meī multiplicātae sunt; dē necessitātibus meīs erue mē.
Vidē humilitātem meam et labōrem meum, et dīmitte ūniversa dēlicta mea.
Respice inimīcōs meōs, quoniam multiplicātī sunt, et odiō inīquō ōdērunt mē.
Cūstōdī animam meam, et erue mē; nōn ērubēscam, quoniam spērāvī in tē.
Innocentēs et rēctī adhaesērunt mihi, quia sustinuī tē.
Līberā, Deus, Isrāhēl ex omnibus trībulātiōnibus suīs.
