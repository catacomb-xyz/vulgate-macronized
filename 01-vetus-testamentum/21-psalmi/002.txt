Quārē fremuērunt Gentēs, et populī meditātī sunt inānia?
Astitērunt rēgēs terrae, et prīncipēs convēnērunt in ūnum adversus Dominum, et adversus chrīstum eius.
Dīrumpāmus vincula eōrum, et prōiiciāmus ā nōbīs iugum ipsōrum.
Quī habitat in caelīs irrīdēbit eōs, et Dominus subsannābit eōs.
Tunc loquētur ad eōs in īrā suā, et in furōre suō conturbābit eōs.
Ego autem cōnstitūtus sum rēx ab eō super Siōn montem sānctum eius, praedicāns praeceptum eius.
Dominus dīxit ad mē: Fīlius meus es tū, ego hodiē genuī tē.
Postulā ā mē, et dabō tibi Gentēs hērēditātem tuam, et possessiōnem tuam terminōs terrae.
Regēs eōs in virgā ferreā, et tamquam vās figulī cōnfringēs eōs.
Et nunc, rēgēs, intellegite: ērudīminī, quī iūdicātis terram.
Servīte Dominō in timōre, et exultāte eī cum tremōre.
Apprehendite disciplīnam, nēquandō īrāscātur Dominus, et pereātis dē viā iūstā.
Cum exārserit in brevī īra eius, beātī omnēs, quī cōnfīdunt in eō.
