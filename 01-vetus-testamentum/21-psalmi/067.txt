IN FĪNEM PSALMUS CANTICĪ IPSĪ DĀVĪD.
Exsurgat Deus, et dissipentur inimīcī eius, et fugiant quī ōdērunt eum, ā faciē eius.
Sīcut dēficit fūmus, dēficiant; sīcut fluit cēra ā faciē ignis, sīc pereant peccātōrēs ā faciē Deī.
Et iūstī epulentur, et exultent in cōnspectū Deī, et dēlectentur in laetitiā.
Cantāte Deō; psalmum dīcite nōminī eius; iter facite eī, quī ascendit super occāsum. Dominus nōmen illī; exultāte in cōnspectū eius. Turbābuntur ā faciē eius,
patris orphanōrum, et iūdicis viduārum; Deus in locō sānctō suō.
Deus quī inhabitāre facit ūnīus mōris in domō; quī ēdūcit vīnctōs in fortitūdine, similiter eōs quī exasperant, quī habitant in sepulchrīs.
Deus, cum ēgrederēris in cōnspectū populī tuī, cum pertrānsīrēs in dēsertō,
terra mōta est, etenim caelī stillāvērunt ā faciē Deī Sīnae, ā faciē Deī Isrāēl.
Pluviam voluntāriam sēgregābis, Deus, hērēditātī tuae; et īnfirmāta est, tū vērō perfēcistī eam.
Animālia tua habitābunt in eā; parāstī in dulcēdine tuā pauperī, Deus.
Dominus dabit verbum ēvangelīzantibus, virtūte multa.
Rēx virtūtum dīlēctī, dīlēctī; et speciēī domūs dīvidēre spolia.
Sī dormiātis inter mediōs clērōs, pennae columbae deargentātae, et posteriōra dorsī eius in pallōre aurī.
Dum discernit caelestis rēgēs super eam, nive dealbābuntur in Selmon.
Mōns Deī, mōns pinguis; mōns coāgulātus, mōns pinguis.
Ut quid suspicāminī montēs coāgulātōs? Mōns, in quō benēplacitum est Deō habitāre in eō; etenim Dominus habitābit in fīnem.
Currus Deī decem mīllibus multiplex, mīllia laetantium; Dominus in eīs in Sīna, in sānctō.
Ascendistī in altum, cēpistī captīvitātem, accēpistī dōna in hominibus; etenim nōn crēdentēs, inhabitāre Dominum Deum.
Benedictus Dominus diē quotīdiē; prōsperum iter faciet nōbīs Deus salūtārium nostrōrum.
Deus noster, Deus salvōs faciendī; et Dominī, Dominī exitūs mortis.
Vērumtamen Deus cōnfringet capita inimīcōrum suōrum, verticem capillī perambulantium in dēlictīs suīs.
Dīxit Dominus: Ex Bāsān convertam, convertam in profundum maris,
ut intingātur pēs tuus in sanguine; lingua canum tuōrum ex inimīcīs, ab ipsō.
Vīdērunt ingressūs tuōs, Deus, ingressūs Deī meī, rēgis meī quī est in sānctō.
Praevēnērunt prīncipēs coniūnctī psallentibus, in mediō iuvenculārum tympanistriārum.
In ecclēsiīs, benedīcite Deō Dominō, dē fontibus Isrāhēl.
Ibi Beniamin adolēscentulus, in mentis excessū; prīncipēs Iūda, ducēs eōrum; prīncipēs Zabulon, prīncipēs Nehthali.
Mandā, Deus, virtūtī tuae; cōnfirmā hoc Deus, quod operātus es in nōbīs.
Ā templō tuō in Hierusalem, tibi offerent rēgēs mūnera.
Increpā ferās arundinis; congregātiō taurōrum in vaccīs populōrum, ut exclūdant eōs quī probātī sunt argentō. Dissipā gentēs, quae bella volunt.
Venient lēgātī ex Aegyptō; Aethiopia praeveniet manūs eius Deō.
Rēgna terrae, cantāte Deō; psallite Dominō; psallite Deō,
quī ascendit super caelum caelī, ad orientem; ecce dabit vōcī suae vōcem virtūtis.
Date glōriam Deō super Isrāhēl; magnificentia eius et virtūs eius in nūbibus.
Mīrābilis Deus in sānctīs suīs; Deus Isrāhēl ipse dabit virtūtem et fortitūdinem plēbī suae. Benedictus Deus.
