LAUS CANTICĪ IPSĪ DĀVĪD IN DIĒ ANTE SABBATUM QUANDŌ FUNDĀTA EST TERRA. Dominus rēgnāvit, decōrem indūtus est; indūtus est Dominus fortitūdinem, et praecīnxit sē. Etenim firmāvit orbem terrae, quī nōn commovēbitur.
Parāta sēdēs tua ex tunc; ā saeculō tū es.
Ēlevāvērunt flūmina, Domine, ēlevāvērunt flūmina vōcem suam; ēlevāvērunt flūmina flūctūs suōs,
ā vōcibus aquārum multārum. Mīrābilēs ēlātiōnēs maris; mīrābilis in altīs Dominus.
Testimōnia tua crēdibilia facta sunt nimis; domum tuam decet sānctitūdō, Domine, in longitūdinem diērum.
