IN FĪNEM PSALMUS DĀVĪD.
Exaudiat tē Dominus in diē trībulātiōnis: prōtegat tē nōmen Deī Iācōb.
Mittat tibi auxilium dē sānctō: et dē Siōn tueātur tē.
Memor sit omnis sacrificiī tuī: et holocaustum tuum pingue fīat.
Tribuat tibi secundum cor tuum: et omne cōnsilium tuum cōnfirmet.
Laetābimur in salūtārī tuō: et in nōmine Deī nostrī magnificābimur.
Impleat Dominus omnēs petītiōnēs tuās: nunc cognōvī quoniam salvum fēcit Dominus chrīstum suum. Exaudiet illum dē caelō sānctō suō: in potentātibus salūs dexterae eius.
Hī in curribus, et hī in equīs: nōs autem in nōmine Dominī Deī nostrī invocābimus.
Ipsī obligātī sunt, et cecidērunt: nōs autem surrēximus et ērēctī sumus.
Domine salvum fac rēgem: et exaudī nōs in diē quā invocāverimus tē.
