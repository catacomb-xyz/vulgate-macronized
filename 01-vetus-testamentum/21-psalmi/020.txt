IN FĪNEM PSALMUS DĀVĪD.
Domine in virtūte tuā laetābitur rēx, et super salūtāre tuum exultābit vehementer.
Dēsīderium cordis eius tribuistī eī, et voluntāte labiōrum eius nōn fraudāstī eum.
Quoniam praevēnistī eum in benedictiōnibus dulcēdinis: posuistī in capite eius corōnam dē lapide pretiōsō.
Vītam petiit ā tē, et tribuistī eī longitūdinem diērum in saeculum, et in saeculum saeculī.
Magna est glōria eius in salūtārī tuō: glōriam et magnum decōrem impōnēs super eum.
Quoniam dabis eum in benedictiōnem in saeculum saeculī: laetificābis eum in gaudiō cum vultū tuō.
Quoniam rēx spērat in Dominō, et in misericordiā Altissimī nōn commovēbitur.
Inveniātur manus tua omnibus inimīcīs tuīs: dextera tua inveniat omnēs, quī tē ōdērunt.
Pōnēs eōs ut clībanum ignis in tempore vultūs tuī: Dominus in īrā suā conturbābit eōs, et dēvorābit eōs ignis.
Frūctum eōrum dē terrā perdēs, et sēmen eōrum ā fīliīs hominum.
Quoniam dēclīnāvērunt in tē mala: cōgitāvērunt cōnsilia quae nōn potuērunt stabilīre.
Quoniam pōnēs eōs dorsum: in reliquiīs tuīs praeparābis vultum eōrum.
Exaltāre Domine in virtūte tuā: cantābimus et psallēmus virtūtēs tuās.
