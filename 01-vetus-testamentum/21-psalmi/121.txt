CANTICUM GRADUUM. Laetātus sum in hīs quae dicta sunt mihi: In domum Dominī ībimus.
Stantēs erant pedēs nostrī, in ātriīs tuīs Hierūsalēm.
Hierūsalēm, quae aedificātur ut cīvitās, cuius participātiō eius in idipsum.
Illūc enim ascendērunt tribūs, tribūs Dominī: testimōnium Isrāhēl ad cōnfitendum nōminī Dominī.
Quia illīc sēdērunt sēdēs in iūdiciō, sēdēs super domum Dāvīd.
Rogāte quae ad pācem sunt Hierūsalēm: et abundantiā dīligentibus tē.
Fīat pāx in virtūte tuā, et abundantia in turribus tuīs.
Propter frātrēs meōs et proximōs meōs, loquēbar pācem dē tē:
Propter domum Dominī Deī nostrī, quaesīvī bona tibi.
