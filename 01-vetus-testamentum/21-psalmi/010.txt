IN FĪNEM PSALMUS DĀVĪD.
In Dominō cōnfīdō; quōmodo dīcitis animae meae: Trānsmigrā in montem sīcut passer?
Quoniam ecce peccātōrēs intendērunt arcum; parāvērunt sagittās suās in pharetrā, ut sagittent in obscūrō rēctōs corde;
quoniam quae perfēcistī, dēstrūxērunt; iūstus autem, quid fēcit?
Dominus in templō sānctō suō; Dominus in caelō sēdis eius. Oculī eius in pauperem respiciunt; palpebrae eius interrogant fīliōs hominum.
Dominus interrogat iūstum et impium; quī autem dīligit inīquitātem, ōdit animam suam.
Pluet super peccātōrēs laqueōs; ignis et sulphur, et spīritūs procellārum, pars calicis eōrum.
Quoniam iūstus Dominus, et iūstitiās dīlēxit; aequitātem vīdit vultus eius.
