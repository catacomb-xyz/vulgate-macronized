PRĪMA SABBATĪ, PSALMUS DĀVĪD. Dominī est terra, et plēnitūdō eius: orbis terrārum, et ūniversī, quī habitant in eō.
Quia ipse super maria fundāvit eum: et super flūmina praeparāvit eum.
Quis ascendet in montem Dominī? aut quis stābit in locō sānctō eius?
Innocēns manibus et mundō corde, quī nōn accēpit in vānō animam suam, nec iūrāvit in dolō proximō suō.
Hic accipiet benedictiōnem ā Dominō: et misericordiam ā Deō salūtārī suō.
Haec est generātiō quaerentium eum, quaerentium faciem Deī Iācōb.
Attollite portās prīncipēs vestrās, et ēlevāminī portae aeternālēs: et introībit rēx glōriae.
Quis est iste rēx glōriae? Dominus fortis et potēns: Dominus potēns in praeliō.
Attollite portās prīncipēs vestrās, et ēlevāminī portae aeternālēs: et introībit rēx glōriae.
Quis est iste rēx glōriae? Dominus virtūtum ipse est rēx glōriae.
