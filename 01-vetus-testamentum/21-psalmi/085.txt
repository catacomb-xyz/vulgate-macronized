ŌRĀTIŌ IPSĪ DĀVĪD. Inclīnā, Domine, aurem tuam, et exaudī mē, quoniam inops et pauper sum ego.
Cūstōdī animam meam, quoniam sānctus sum; salvum fac servum tuum, Deus meus, spērantem in tē.
Miserēre meī, Domine, quoniam ad tē clāmāvī tōtā diē.
laetificā animam servī tuī, quoniam ad tē, Domine, animam meam levāvī.
Quoniam tū, Domine, suāvis et mītis, et multae misericordiae omnibus invocantibus tē.
Auribus percipe, Domine, ōrātiōnem meam, et intende vōcī dēprecātiōnis meae.
In diē trībulātiōnis meae clāmāvī ad tē, quia exaudīstī mē.
Nōn est similis tuī in diīs, Domine, et nōn est secundum opera tua.
Omnēs gentēs quāscumque fēcistī venient, et adōrābunt cōram tē, Domine, et glōrificābunt nōmen tuum.
Quoniam magnus es tū, et faciēns mīrābilia; tū es Deus sōlus.
Dēdūc mē, Domine, in viā tuā, et ingrediar in vēritāte tuā; laetētur cor meum ut timeat nōmen tuum.
Cōnfitēbor tibi, Domine Deus meus, in tōtō corde meō, et glōrificābō nōmen tuum in aeternum;
quia misericordia tua magna est super mē, et ēruistī animam meam ex īnfernō īnferiōrī.
Deus, inīquī īnsurrēxērunt super mē, et synagōga potentium quaesiērunt animam meam: et nōn prōposuērunt tē in cōnspectū suō.
Et tū Domine Deus miserātor et misericors: patiēns, et multae misericordiae, et vērāx.
Respice in mē, et miserēre meī; dā imperium tuum puerō tuō, et salvum fac fīlium ancillae tuae.
Fac mēcum signum in bonum, ut videant quī ōdērunt mē, et cōnfundantur; quoniam tū, Domine, adiūvistī mē, et cōnsōlātus es mē.
