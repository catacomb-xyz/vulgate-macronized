ALLĒLŪIA AGGAEĪ ET ZACHARĪAE.
Laudā, anima mea, Dominum, laudābō Dominum in vītā meā; psallam Deō meō quamdiū fuerō. Nōlīte cōnfīdere in prīncipibus,
in fīliīs hominum, in quibus nōn est salūs.
Exībit spīritus eius, et revertētur in terram suam; in illā diē perībunt omnēs cōgitātiōnēs eōrum.
Beātus cuius Deus Iācōb adiūtor eius, spēs eius in Dominō Deō ipsīus,
quī fēcit caelum et terram, mare, et omnia quae in eīs sunt.
Quī cūstōdit vēritātem in saeculum; facit iūdicium iniūriam patientibus; dat ēscam ēsurientibus. Dominus solvit compedītōs;
Dominus illūminat caecōs. Dominus ērigit ēlīsōs; Dominus dīligit iūstōs.
Dominus cūstōdit advenās, pūpillum et viduam suscipiet, et viās peccātōrum disperdet.
Rēgnābit Dominus in saecula; Deus tuus, Siōn, in generātiōnem et generātiōnem.
