IN FĪNEM NĒ CORRUMPĀS PSALMUS CANTICĪ ASAPH.
Cōnfitēbimur tibi, Deus; cōnfitēbimur, et invocābimus nōmen tuum; nārrābimus mīrābilia tua.
Cum accēperō tempus, ego iūstitiās iūdicābō.
Liquefacta est terra et omnēs quī habitant in eā; ego cōnfirmāvī columnās eius.
Dīxī inīquīs: Nōlīte inīquē agere; et dēlinquentibus: Nōlīte exaltāre cornū,
nōlīte extollere in altum cornū vestrum; nōlīte loquī adversus Deum inīquitātem.
Quia neque ab oriente, neque ab occidente, neque ā dēsertīs montibus,
quoniam Deus iūdex est. Hunc humiliat, et hunc exaltat;
quia calix in manū Dominī vīnī merī plēnus mixtō, et inclīnāvit ex hōc in hōc, vērumtamen faex eius nōn est exinānīta; bibent omnēs peccātōrēs terrae.
Ego autem adnūntiābō in saeculum; cantābō Deō Iācōb;
et omnia cornua peccātōrum cōnfringam, et exaltābuntur cornua iūstī.
