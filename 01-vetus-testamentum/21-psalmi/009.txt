IN FĪNEM PRŌ OCCULTĪS FĪLIĪ PSALMUS DĀVĪD.
Cōnfitēbor tibi, Domine, in tōtō corde meō; nārrābō omnia mīrābilia tua.
Laetābor et exultābō in tē; psallam nōminī tuō, Altissime,
In convertendō inimīcum meum retrōrsum; īnfirmābuntur, et perībunt ā faciē tuā.
Quoniam fēcistī iūdicium meum et causam meam; sēdistī super thronum quī iūdicās iūstitiam.
Increpāstī Gentēs, et periit impius; nōmen eōrum dēlēstī in aeternum et in saeculum saeculī.
Inimīcī dēfēcērunt frameae in fīnem, et cīvitātēs eōrum dēstrūxistī. Periit memoria eōrum cum sonitū;
et Dominus in aeternum permanet. Parāvit in iūdiciō thronum suum,
et ipse iūdicābit orbem terrae in aequitāte; iūdicābit populōs in iūstitiā.
Et factus est Dominus refugium pauperī; adiūtor in opportūnitātibus, in trībulātiōne.
Et spērent in tē quī nōvērunt nōmen tuum, quoniam nōn dērelīquistī quaerentēs tē, Domine.
Psallite Dominō quī habitat in Siōn; adnūntiem inter Gentēs studia eius,
quoniam requīrēns sanguinem eōrum recordātus est; nōn est oblītus clāmōrem pauperum.
Miserēre meī, Domine; vidē humilitātem meam dē inimīcīs meīs,
quī exaltās mē dē portīs mortis, ut adnūntiem omnēs laudātiōnēs tuās in portīs fīliae Siōn;
exultābō in salūtārī tuō. Īnfīxae sunt Gentēs in interitū, quem fēcērunt; in laqueō istō, quem abscondērunt comprehēnsus est pēs eōrum.
Cognōscētur Dominus iūdicia faciēns; in operibus manuum suārum comprehēnsus est peccātor.
Convertantur peccātōrēs in īnfernum, omnēs gentēs quae oblīvīscuntur Deum.
Quoniam nōn in fīnem oblīviō erit pauperis; patientia pauperum nōn perībit in fīnem.
Exurgē, Domine; nōn cōnfortētur homō; iūdicentur Gentēs in cōnspectū tuō.
Cōnstitue, Domine, lēgislātōrem super eōs, ut sciant Gentēs quoniam hominēs sunt.
Ut quid, Domine, recessistī longē; dēspicis in opportūnitātibus, in trībulātiōne?
Dum superbit impius, incenditur pauper; comprehenduntur in cōnsiliīs quibus cōgitant.
Quoniam laudātur peccātor in dēsīderiīs animae suae, et inīquus benedīcitur.
Exacerbāvit Dominum peccātor, secundum multitūdinem īrae suae nōn quaeret.
Nōn est Deus in cōnspectū eius; inquinātae sunt viae illīus in omnī tempore. Auferuntur iūdicia tua ā faciē eius; omnium inimīcōrum suōrum dominābitur.
Dīxit enim in corde suō: Nōn movēbor ā generātiōne in generātiōnem, sine malō.
Cuius maledictiōne ōs plēnum est, et amāritūdine, et dolō; sub linguā eius labor et dolor.
Sedet in īnsidiīs cum dīvitibus in occultīs, ut interficiat innocentem.
Oculī eius in pauperem respiciunt; īnsidiātur in absconditō, quasi leō in spēluncā suā. Īnsidiātur ut rapiat pauperem; rapere pauperem dum attrahit eum.
In laqueō suō humiliābit eum; inclīnābit sē, et cadet cum dominātus fuerit pauperum.
Dīxit enim in corde suō: Oblītus est Deus; āvertit faciem suam, nē videat in fīnem.
Exurgē, Domine Deus; exaltētur manus tū; nē oblīvīscāris pauperum.
Propter quid irrītāvit impius Deum? Dīxit enim in corde suō: Nōn requīret.
Vidēs, quoniam tū labōrem et dolōrem cōnsīderās, ut trādās eōs in manūs tuās. Tibi dērelictus est pauper; orphanō tū eris adiūtor.
Contere brāchium peccātōris et malignī; quaerētur peccātum illīus, et nōn inveniētur.
Dominus rēgnābit in aeternum, et in saeculum saeculī; perībitis Gentēs dē terrā illīus.
Dēsīderium pauperum exaudīvit Dominus; praeparātiōnem cordis eōrum audīvit auris tua.
Iūdicāre pūpillō et humilī, ut nōn appōnat ultrā magnificāre sē homō super terram.
