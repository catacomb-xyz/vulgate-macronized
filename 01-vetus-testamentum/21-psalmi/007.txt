PSALMUS DĀVĪD QUEM CANTĀVIT DOMINŌ PRŌ VERBĪS CHUSI FĪLIĪ IEMINI.
Domine Deus meus, in tē spērāvī; salvum mē fac ex omnibus persequentibus mē, et līberā mē,
nēquandō rapiat ut leō animam meam, dum nōn est quī redimat, neque quī salvum faciat.
Domine Deus meus, sī fēcī istud, sī est inīquitās in manibus meīs,
Sī reddidī retribuentibus mihi mala, dēcidam meritō ab inimīcīs meīs inānis.
Persequātur inimīcus animam meam, et comprehendat, et conculcet in terrā vītam meam, et glōriam meam in pulverem dēdūcat.
Exurgē, Domine, in īrā tuā, et exaltāre in fīnibus inimīcōrum meōrum; et exurgē, Domine Deus meus, in praeceptō quod mandāstī,
et synagōga populōrum circumdabit tē; et propter hanc in altum regredere.
Dominus iūdicat populōs. Iūdicā mē, Domine, secundum iūstitiam meam, et secundum innocentiam meam super mē.
Cōnsūmētur nēquitia peccātōrum, et dīrigēs iūstum, scrūtāns corda et rēnēs, Deus.
Iūstum adiūtōrium meum ā Dominō, quī salvōs facit rēctōs corde.
Deus iūdex iūstus, fortis, et patiēns; numquid īrāscitur per singulōs diēs?
Nisi conversī fueritis, gladium suum vibrābit; arcum suum tetendit, et parāvit illum.
Et in eō parāvit vāsa mortis, sagittās suās ārdentibus effēcit.
Ecce parturiit iniūstitiam; concēpit dolōrem, et peperit inīquitātem.
Lacum aperuit, et effōdit eum; et incidit in foveam, quam fēcit.
Convertētur dolor eius in caput eius, et in verticem ipsīus inīquitās eius dēscendet.
Cōnfitēbor Dominō secundum iūstitiam eius, et psallam nōminī Dominī altissimī.
