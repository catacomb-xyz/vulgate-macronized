Et signum magnum apparuit in caelo: Mulier amicta sole, et luna sub pedibus eius, et in capite eius corona stellarum duodecim:
et in utero habens, clamabat parturiens, et cruciabatur ut pariat.
Et visum est aliud signum in caelo: et ecce draco magnus rufus habens capita septem, et cornua decem: et in capitibus eius diademata septem,
et cauda eius trahebat tertiam partem stellarum caeli, et misit eas in terram, et draco stetit ante mulierem, quae erat paritura: ut cum peperisset, filium eius devoraret.
Et peperit filium masculum, qui recturus erat omnes gentes in virga ferrea: et raptus est filius eius ad Deum, et ad thronum eius,
et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta.
Et factum est praelium magnum in caelō: Michaēl et Angelī eius praelīābantur cum dracōne, et dracō pugnābat, et Angelī eius:
et nōn valuērunt, neque locus inventus est eōrum amplius in caelō.
Et prōiectus est dracō ille magnus, serpēns antīquus, quī vocātur diabolus, et Satanās, quī sēdūcit ūniversum orbem: et prōiectus est in terram, et Angelī eius cum illō missī sunt.
Et audīvī vōcem magnam in caelō dīcentem: Nunc facta est salūs, et virtūs, et rēgnum Deī nostrī, et potestās Chrīstī eius: quia prōiectus est accūsātor frātrum nostrōrum, quī accūsābat illōs ante cōnspectum Deī nostrī diē ac nocte.
Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem.
Propterea laetamini caeli, et qui habitatis in eis. Vae terrae, et mari, quia descendit diabolus ad vos, habens iram magnam, sciens quod modicum tempus habet.
Et postquam vidit draco quod proiectus esset in terram, persecutus est mulierem, quae peperit masculum:
et datae sunt mulieri alae duae aquilae magnae ut volaret in desertum in locum suum, ubi alitur per tempus et tempora, et dimidium temporis a facie serpentis.
Et misit serpens ex ore suo post mulierem, aquam tamquam flumen, ut eam faceret trahi a flumine.
Et adiuvit terra mulierem, et aperuit terra os suum, et absorbuit flumen, quod misit draco de ore suo.
Et iratus est draco in mulierem: et abiit facere praelium cum reliquis de semine eius, qui custodiunt mandata Dei, et habent testimonium Iesu Christi.
Et stetit supra arenam maris.
