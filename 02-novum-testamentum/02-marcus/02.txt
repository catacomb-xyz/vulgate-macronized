Et iterum intrāvit Capharnāum post diēs.
Et audītum est quod in domō esset, et convēnērunt multī; ita ut nōn caperet neque ad iānuam. Et loquēbātur eīs verbum.
Et vēnērunt ad eum ferentēs paralyticum, quī ā quattuor portābātur.
Et cum nōn possent offerre eum illī prae turbā, nūdāvērunt tēctum ubi erat; et patefacientēs submīsērunt grabātum, in quō paralyticus iacēbat.
Cum autem vīdisset Iēsūs fidem illōrum, ait paralyticō: Fīlī, dīmittuntur tibi peccāta tua.
Erant autem illic quīdam dē scrībīs sedentēs, et cōgitantēs in cordibus suīs:
Quid hic sīc loquitur? Blasphēmat. Quis potest dīmittere peccāta, nisi sōlus Deus?
Quō statim cognitō Iēsūs spīritū suō quia sīc cōgitārent intrā sē, dīcit illīs: Quid ista cōgitātis in cordibus vestrīs?
Quid est facilius dīcere paralyticō: Dīmittuntur tibi peccāta; an dīcere: Surge, tolle grabātum tuum, et ambulā?
Ut autem sciātis quia Fīlius hominis habet potestātem in terrā dīmittendī peccāta — ait paralyticō —
tibi dīcō: Surge, tolle grabātum tuum, et vāde in domum tuam.
Et statim surrēxit ille; et, sublātō grabātō, abiit cōram omnibus, ita ut mīrārentur omnēs, et honōrificent Deum, dīcentēs: Quia numquam sīc vīdimus.
Et ēgressus est rūrsus ad mare, omnisque turba veniēbat ad eum, et docēbat eōs.
Et cum praeterīret, vīdit Lēvī Alphaeī sedentem ad telōnium, et ait illī: Sequere mē. Et surgēns secūtus est eum.
Et factum est, cum accumberet in domō illīus, multī pūblicānī, et peccātōrēs simul discumbēbant cum Iēsū, et discipulīs eius; erant enim multī, quī et sequēbantur eum.
Et scrībae, et Pharisaeī videntēs quia mandūcāret cum pūblicānīs, et peccātōribus, dīcēbant discipulīs eius: Quārē cum pūblicānīs, et peccātōribus mandūcat et bibit Magister vester?
Hoc audītō Iēsūs ait illīs: Nōn necesse habent sānī medicō, sed quī male habent; nōn enim vēnī vocāre iūstōs, sed peccātōrēs.
Et erant discipulī Iōannis, et Pharīsaeī ieiūnantēs: et veniunt, et dīcunt illī: Quārē discipulī Iōannis et Pharīsaeōrum ieiūnant, tuī autem discipulī nōn ieiūnant?
Et ait illīs Iēsūs: Numquid possunt fīliī nūptiārum, quamdiū spōnsus cum illīs est, ieiūnāre? Quantō tempore habent sēcum spōnsum, nōn possunt ieiūnāre.
Venient autem diēs cum auferētur ab eīs spōnsūs; et tunc ieiūnābunt in illīs diēbus.
Nēmō assūmentum pannī rudis assuit vestīmentō veterī; aliōquīn aufert supplēmentum novum ā veterī, et maior scissūra fit.
Et nēmō mittit vīnum novum in utrēs veterēs; aliōquīn dīrumpet vīnum utrēs, et vīnum effundētur, et utrēs perībunt; sed vīnum novum in utrēs novōs mittī dēbet.
Et factum est iterum Dominus Sabbatīs ambulāret per sata, et discipulī eius coepērunt prōgredī, et vellere spīcās.
Pharīsaeī autem dīcēbant eī: Ecce, quid faciunt Sabbatīs quod nōn licet?
Et ait illīs: Numquam lēgistis quid fēcerit Dāvīd, quandō necessitātem habuit, et ēsurivit ipse, et quī cum eō erant?
Quōmodo introīvit in domum Deī sub Abiāthār prīncipe sacerdōtum, et pānēs prōpositiōnis mandūcāvit, quōs nōn licēbat mandūcāre, nisi sacerdōtibus, et dedit eīs quī cum eō erant?
Et dīcēbat eīs: Sabbatum propter hominem factum est, et nōn homō propter Sabbatum.
Itaque Dominus est Fīlius hominis, etiam Sabbatī.
