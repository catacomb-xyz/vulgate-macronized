Et iterum intrāvit Capharnāum post diēs,
et audītum est quod in domō esset, et convēnērunt multī, ita ut nōn caperet neque ad iānuam, et loquēbātur eīs verbum.
Et vēnērunt ad eum ferentēs paralyticum, quī ā quattuor portābātur.
Et cum nōn possent offerre eum illī prae turbā, nūdāvērunt tēctum ubi erat: et patefacientēs submīsērunt grabātum, in quō paralyticus iacēbat.
Cum autem vīdisset Iēsūs fidem illōrum, ait paralyticō: Fīlī, dīmittuntur tibi peccāta tua.
Erant autem illic quīdam dē scrībīs sedentēs, et cōgitantēs in cordibus suīs:
Quid hic sīc loquitur? blasphēmat. Quis potest dīmittere peccāta, nisi sōlus Deus?
Quō statim cognitō Iēsūs spīritū suō quia sīc cōgitārent intrā sē, dīcit illīs: Quid ista cōgitātis in cordibus vestrīs?
Quid est facilius dīcere paralyticō: Dīmittuntur tibi peccāta: an dīcere: Surge, tolle grabātum tuum, et ambulā?
Ut autem sciātis quia Fīlius hominis habet potestātem in terrā dīmittendī peccāta, (ait paralyticō)
tibi dīcō: Surge, tolle grabātum tuum, et vāde in domum tuam.
Et statim surrēxit ille: et, sublātō grabātō, abiit cōram omnibus, ita ut mīrārentur omnēs, et honōrificent Deum, dīcentēs: Quia numquam sīc vīdimus.
Et egressus est rursus ad mare: omnisque turba veniebat ad eum, et docebat eos.
Et cum praeteriret, vidit Levi Alphaei sedentem ad telonium, et ait illi: Sequere me. Et surgens secutus est eum.
Et factum est, cum accumberet in domo illius, multi publicani, et peccatores simul discumbebant cum Iesu, et discipulis eius: erant enim multi, qui et sequebantur eum.
Et scribae, et Pharisaei videntes quia manducaret cum publicanis, et peccatoribus, dicebant discipulis eius: Quare cum publicanis, et peccatoribus manducat et bibit Magister vester?
Hoc audito Iesus ait illis: Non necesse habent sani medico, sed qui male habent: non enim veni vocare iustos, sed peccatores.
Et erant discipuli Ioannis, et Pharisaei ieiunantes: et veniunt, et dicunt illi: Quare discipuli Ioannis, et Pharisaeorum ieiunant, tui autem discipuli non ieiunant?
Et ait illis Iesus: Numquid possunt filii nuptiarum, quamdiu sponsus cum illis est, ieiunare? Quanto tempore habent secum sponsum, non possunt ieiunare.
Venient autem dies cum auferetur ab eis sponsus: et tunc ieiunabunt in illis diebus.
Nemo assumentum panni rudis assuit vestimento veteri: alioquin aufert supplementum novum a veteri, et maior scissura fit.
Et nemo mittit vinum novum in utres veteres: alioquin dirumpet vinum utres, et vinum effundetur, et utres peribunt: sed vinum novum in utres novos mitti debet.
Et factum est iterum Dominus Sabbatis ambularet per sata, et discipuli eius coeperunt progredi, et vellere spicas.
Pharisaei autem dicebant ei: Ecce, quid faciunt Sabbatis quod non licet?
Et ait illis: Numquam legistis quid fecerit David, quando necessitatem habuit, et esuriit ipse, et qui cum eo erant?
quomodo introivit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis, qui cum eo erant?
Et dicebat eis: Sabbatum propter hominem factum est, et non homo propter Sabbatum.
Itaque Dominus est Filius hominis, etiam Sabbati.
