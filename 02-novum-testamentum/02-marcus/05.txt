Et vēnērunt trāns fretum maris in regiōnem Gerasēnōrum.
Et exeuntī eī dē nāvī, statim occurrit dē monumentīs homō in spīritū immundō,
quī domicilium habēbat in monumentīs, et neque catēnīs iam quisquam poterat eum ligāre:
quoniam saepe compedibus et catēnīs vīnctus, dīrūpisset catēnās, et compedēs comminuisset, et nēmō poterat eum domāre.
Et semper diē ac nocte in monumentīs et in montibus erat, clāmāns et concīdēns sē lapidibus.
Vidēns autem Iēsūm ā longē, cucurrit, et adōrāvit eum:
et clāmāns vōce magnā dīxit: Quid mihi, et tibi, Iēsū Fīlī Deī altissimī? Adiūrō tē per Deum, nē mē torqueās.
Dīcēbat enim illī: Exī spīritus immunde ab homine.
Et interrogābat eum: Quod tibi nōmen est? Et dīcit eī: Legiō mihi nōmen est, quia multī sumus.
Et dēprecābātur eum multum, nē sē expelleret extrā regiōnem.
Erat autem ibi circā montem grex porcōrum magnus, pāscēns.
Et dēprecābantur eum spīritūs, dīcentēs: Mitte nōs in porcōs ut in eōs introeāmus.
Et concessit eīs statim Iēsūs. Et exeuntēs spīritūs immundī introiērunt in porcōs: et magnō impetū grex praecipitātus est in mare ad duo mīllia, et suffōcātī sunt in marī.
Quī autem pāscēbant eōs, fūgērunt, et nūntiāvērunt in cīvitātem, et in agrōs. Et ēgressī sunt vidēre quid esset factum:
et veniunt ad Iēsūm: et vident illum, quī ā daemoniō vexābātur, sedentem, vestītum, et sānae mentis, et timuērunt.
Et nārrāvērunt illīs, quī vīderant, quāliter factum esset eī, quī daemonium habuerat, et dē porcīs.
Et rogāre coepērunt eum ut discēderet dē fīnibus eōrum.
Cumque ascenderet nāvim, coepit illum dēprecārī, quī ā daemoniō vexātus fuerat, ut esset cum illō,
et nōn admīsit eum, sed ait illī: Vāde in domum tuam ad tuōs, et adnūntiā illīs quanta tibi Dominus fēcerit, et misertus sit tuī.
Et abiit, et coepit praedicāre in Decapōlī, quanta sibi fēcisset Iēsūs: et omnēs mīrābantur.
Et cum trānscendisset Iēsūs in nāvī rūrsum trāns fretum, convēnit turba multa ad eum, et erat circā mare.
Et venit quīdam dē archisynagōgīs nōmine Iaīrus: et vidēns eum, prōcidit ad pedēs eius,
et dēprecābātur eum multum, dīcēns: Quoniam fīlia mea in extrēmīs est, venī, impōne manum super eam, ut salva sit, et vīvat.
Et abiit cum illō, et sequēbātur eum turba multa, et comprimēbant eum.
Et mulier, quae erat in prōfluviō sanguinis annīs duodecim,
et fuerat multa perpessa ā complūribus medicīs: et ērogāverat omnia sua, nec quidquam prōfēcerat, sed magis dēterius habēbat:
cum audīsset dē Iēsū, vēnit in turbā retrō, et tetigit vestīmentum eius:
dīcēbat enim: Quia sī vel vestīmentum eius tetigerō, salva erō.
Et cōnfestim siccātus est fōns sanguinis eius: et sēnsit corpore quia sānāta esset ā plāgā.
Et statim Iēsūs in sēmetipsō cognōscēns virtūtem, quae exierat dē illō, conversus ad turbam, aiēbat: Quis tetigit vestīmenta mea?
Et dīcēbant eī discipulī suī: Vidēs turbam comprimentem tē, et dīcis: Quis mē tetigit?
Et circumspiciēbat vidēre eam, quae hoc fēcerat.
Mulier vērō timēns et tremēns, sciēns quod factum esset in sē, vēnit et prōcidit ante eum, et dīxit eī omnem vēritātem.
Ille autem dīxit eī: Fīlia, fidēs tua tē salvam fēcit: vāde in pāce, et estō sāna ā plāgā tuā.
Adhūc eō loquente, veniunt ab archisynagōgō, dīcentēs: Quia fīlia tua mortua est: quid ultrā vexās Magistrum?
Iēsūs autem audītō verbō, quod dīcēbātur, ait archisynagōgō: Nōlī timēre: tantummodo crēde.
Et nōn admīsit quemquam sē sequī nisi Petrum, et Iācōbum, et Iōannem frātrem Iācōbī.
Et veniunt in domum archisynagōgī, et videt tumultum, et flentēs, et eiulantēs multum.
Et ingressus, ait illīs: Quid turbāminī, et plōrātis? puella nōn est mortua, sed dormit.
Et irrīdēbant eum. Ipse vērō ēiectīs omnibus assūmit patrem, et mātrem puellae, et quī sēcum erant, et ingreditur ubi puella erat iacēns.
Et tenēns manum puellae, ait illī: Talitha cumi, quod est interpretātum: Puella — tibi dīcō — surge.
Et cōnfestim surrēxit puella, et ambulābat: erat autem annōrum duodecim: et obstupuērunt stupōre magnō.
Et praecēpit illīs vehementer ut nēmō id scīret: et dīxit darī illī mandūcāre.
