Et cum trānsīsset Sabbatum, Marīa Magdalēnē, et Marīa Iācōbī, et Salōmē ēmērunt arōmata ut venientēs ungerent Iēsūm.
Et valdē manē ūnā sabbatōrum, veniunt ad monumentum, ortō iam sōle.
Et dīcēbant ad invicem: Quis revolvet nōbīs lapidem ab ōstiō monumentī?
Et respicientēs vīdērunt revolūtum lapidem. Erat quippe magnus valdē.
Et introeuntēs in monumentum vīdērunt iuvenem sedentem in dextrīs, coopertum stolā candidā, et obstupuērunt.
Quī dīcit illīs: Nōlīte expavēscere: Iēsūm quaeritis Nazarēnum, crucifīxum: surrēxit, nōn est hīc, ecce locus ubi posuērunt eum.
Sed īte, dīcite discipulīs eius, et Petrō quia praecēdit vōs in Galilaeam: ibi eum vidēbitis, sīcut dīxit vōbīs.
At illae exeuntēs, fūgērunt dē monumentō: invāserat enim eās tremor et pavor: et nēminī quidquam dīxērunt: timēbant enim.
Surgēns autem māne prīmā sabbatī, appāruit prīmō Marīae Magdalēnē, dē quā ēiēcerat septem daemonia.
Illa vādēns nūntiāvit hīs, quī cum eō fuerant, lūgentibus, et flentibus.
Et illī audientēs quia vīveret, et vīsus esset ab eā, nōn crēdidērunt.
Post haec autem duōbus ex hīs ambulantibus ostēnsus est in aliā effigiē, euntibus in vīllam:
et illī euntēs nūntiāvērunt cēterīs: nec illīs crēdidērunt.
Novissimē recumbentibus illīs ūndecim appāruit: et exprobrāvit incrēdulitātem eōrum et dūritiam cordis: quia iīs, quī vīderant eum resurrēxisse, nōn crēdidērunt.
Et dīxit eīs: Euntēs in mundum ūniversum praedicāte Ēvangelium omnī creātūrae.
Quī crēdiderit, et baptīzātus fuerit, salvus erit: quī vērō nōn crēdiderit, condemnābitur.
Signa autem eōs, quī crēdiderint, haec sequentur: In nōmine meō daemonia ēiicient: linguīs loquentur novīs:
serpentēs tollent: et sī mortiferum quid biberint, nōn eīs nocēbit: super aegrōs manūs impōnent, et bene habēbunt.
Et Dominus quidem Iēsūs postquam locūtus est eīs, assūmptus est in caelum, et sedet ā dextrīs Deī.
Illī autem profectī prædicāvērunt ubīque Dominō cooperante, et sermōnem cōnfirmante, sequentibus signīs.
