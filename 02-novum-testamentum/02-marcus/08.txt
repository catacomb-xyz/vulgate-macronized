In diēbus illīs iterum cum turbā multā esset, nec habērent quod mandūcārent: convocātīs discipulīs, ait illīs:
Misereor super turbam: quia ecce iam trīduō sustinent mē, nec habent quod mandūcent:
et sī dīmīserō eōs ieiūnōs in domum suam, dēficient in viā: quīdam enim ex eīs dē longē vēnērunt.
Et respondērunt eī discipulī suī: Unde illōs quis poterit saturāre pānibus in sōlitūdine?
Et interrogāvit eōs: Quot pānēs habētis? Quī dīxērunt: Septem.
Et praecēpit turbae discumbere super terram. Et accipiēns septem pānēs, grātiās agēns frēgit, et dabat discipulīs suīs ut appōnerent, et apposuērunt turbae.
Et habēbant pisciculōs paucōs: et ipsōs benedīxit, et iussit appōnī.
Et mandūcāvērunt, et saturātī sunt: et sustulērunt quod superāverat dē fragmentīs, septem sportās.
Erant autem quī mandūcāvērunt, quasi quattuor mīllia: et dīmīsit eōs.
Et statim ascendēns nāvim cum discipulīs suīs, vēnit in partēs Dalmanūtha.
Et exiērunt Pharīsaeī, et coepērunt conquīrere cum eō, quaerentēs ab illō signum dē caelō, tentantēs eum.
Et ingemīscēns spīritū, ait: Quid generātiō ista signum quaerit? Āmēn dīcō vōbīs, sī dabitur generātiōnī istī signum.
Et dīmittēns eōs, ascendit iterum nāvim, et abiit trāns fretum.
Et oblītī sunt pānēs sūmere: et nisi ūnum pānem nōn habēbant sēcum in nāvī.
Et praecipiēbat eīs, dīcēns: Vidēte, et cavēte ā fermentō Pharīsaeōrum, et fermentō Hērōdis.
Et cōgitābant ad alterutrum, dīcentēs: Quia pānēs nōn habēmus.
Quō cognitō, ait illīs Iēsūs: Quid cōgitātis, quia pānēs nōn habētis? Nōndum cognōscētis nec intelligitis? Adhūc caecātum habētis cor vestrum?
oculōs habentēs nōn vidētis? Et aurēs habentēs nōn audītis? Nec recordāminī,
quandō quīnque pānēs frēgī in quīnque mīllia: quot cophinōs fragmentōrum plēnōs sustulistis? Dīcunt eī: Duodecim.
Quandō et septem pānēs in quattuor mīllia: quot sportās fragmentōrum tulistis? Et dīcunt eī: Septem.
Et dīcēbat eīs: Quōmodo nōndum intelligitis?
Et veniunt Bēthsaīdam, et addūcunt eī caecum, et rogābant eum ut illum tangeret.
Et apprehēnsā manū caecī, ēdūxit eum extrā vīcum: et expuēns in oculōs eius impositīs manibus suīs, interrogāvit eum sī quid vidēret.
Et aspiciēns, ait: Videō hominēs velut arborēs ambulantēs.
Deinde iterum imposuit manūs super oculōs eius: et coepit vidēre. Et restitūtus est ita ut clārē vidēret omnia.
Et mīsit illum in domum suam, dīcēns: Vāde in domum tuam: et sī in vīcum introierīs, nēminī dīxeris.
Et ēgressus est Iēsūs, et discipulī eius in castella Caesarēae Philippī: et in viā interrogābat discipulōs suōs, dīcēns eīs: Quem mē dīcunt esse hominēs?
Quī respondērunt illī, dīcentēs: Iōannem Baptistam, aliī Eliam, aliī vērō quasi ūnum dē prophētīs.
Tunc dīcit illīs: Vōs vērō quem mē esse dīcitis? Respondēns Petrus, ait eī: Tū es Chrīstus.
Et comminātus est eīs, nē cui dīcerent dē illō.
Et coepit docēre eōs quoniam oportet fīlium hominis patī multa, et reprobārī ā seniōribus, et ā summīs sacerdōtibus et scrībīs, et occidī: et post trēs diēs resurgere.
Et palam verbum loquēbātur. Et apprehendēns eum Petrus, coepit increpāre eum.
Quī conversus, et vidēns discipulōs suōs, comminātus est Petrō, dīcēns: Vāde retrō mē Satanā, quoniam nōn sapis quae Deī sunt, sed quae sunt hominum.
Et convocāta turba cum discipulīs suīs, dīxit eīs: Sī quis vult mē sequī, dēneget sēmetipsum: et tollat crucem suam, et sequātur mē.
Quī enim voluerit animam suam salvam facere, perdet eam: quī autem perdiderit animam suam propter mē, et Ēvangelium, salvam faciet eam.
Quid enim prōderit hominī, sī lucrētur mundum tōtum et dētrīmentum animae suae faciat?
Aut quid dabit homō commūtātiōnis prō animā suā?
Quī enim mē cōnfūsus fuerit, et verba mea in generātiōne istā adulterā et peccātrīce: et fīlius hominis cōnfundētur eum, cum vēnerit in glōriā Patrīs suī cum Angelīs sānctīs.
Et dīcēbat illīs: Āmēn dīcō vōbīs, quia sunt quīdam dē hīc stantibus, quī nōn gustābunt mortem dōnec videant rēgnum Deī veniēns in virtūte.
