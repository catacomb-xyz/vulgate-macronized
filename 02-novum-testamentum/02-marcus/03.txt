Et introīvit iterum in synagōgam: et erat ibi homō habēns manum āridam.
Et observābant eum, sī Sabbatīs cūrāret, ut accūsārent illum.
Et ait hominī habentī manum āridam: Surge in medium.
Et dīcit eīs: Licet Sabbatīs benefacere, an male? animam salvam facere, an perdere? At illī tacēbant.
Et circumspiciēns eōs cum īrā, contrīstātus super caecitāte cordis eōrum, dīcit hominī: Extende manum tuam. Et extendit, et restitūta est manus illī.
Exeuntēs autem Pharīsaeī, statim cum Hērōdiānīs cōnsilium faciēbant adversus eum quōmodo eum perderent.
Iēsūs autem cum discipulīs suīs sēcessit ad mare: et multa turba ā Galilaeā et Iūdaeā secūta est eum,
et ab Hierosolymīs, et ab Idūmaeā, et trāns Iordānem: et quī circā Tyrum, et Sidōnem, multitūdō magna, audientēs, quae faciēbat, vēnērunt ad eum.
Et dīcit discipulīs suīs ut nāvicula sibi dēservīret propter turbam, nē comprimerent eum.
multōs enim sānābat ita ut irruerent in eum ut illum tangerent quotquot habēbant plāgās.
Et spīritūs immundī, cum illum vidēbant, prōcidēbant eī: et clāmābant dīcentēs:
Tū es Fīlius Deī. Et vehementer comminābātur eīs nē manifestārent illum.
Et ascendēns in montem vocāvit ad sē quōs voluit ipse: et vēnērunt ad eum.
Et fēcit ut essent duodecim cum illō: et ut mitteret eōs praedicāre.
Et dedit illīs potestātem cūrandī īnfirmitātēs, et ēiiciendī daemonia.
Et imposuit Simōnī nōmen Petrus:
et Iācōbum Zebedaeī, et Iōannem frātrem Iācōbī, et imposuit eīs nōmina Boanērges, quod est, Fīliī tonitruī:
et Andrēam, et Philippum, et Bartholomaeum, et Matthaeum, et Thōmam, et Iācōbum Alphaeī, et Thaddaeum, et Simōnem Cananaeum,
et Iūdās Iscarīōtem, quī et trādidit illum.
Et veniunt ad domum: et convenit iterum turba, ita ut nōn possent neque pānem mandūcāre.
Et cum audīssent suī, exiērunt tenēre eum: dīcēbant enim: Quoniam in furōrem versus est.
Et scrībae, quī ab Hierosolymīs dēscenderant, dīcēbant: Quoniam Beelzebub habet, et quia in prīncipe daemoniōrum ēiicit daemonia.
Et convocātīs eīs in parabolīs dīcēbat illīs: Quōmodo potest Satanās Satanam ēiicere?
Et sī rēgnum in sē dīvidātur, nōn potest rēgnum illud stāre.
Et sī domus super sēmetipsam dispertiātur, nōn potest domus illa stāre.
Et sī Satanās cōnsurrēxerit in sēmetipsum, dispertītus est, et nōn poterit stāre, sed fīnem habet.
Nēmō potest vāsa fortis ingressus in domum dīripere, nisi prius fortem alliget, et tunc domum eius dīripiet.
Āmēn dīcō vōbīs, quoniam omnia dīmittentur fīliīs hominum peccāta, et blasphēmiae, quibus blasphēmāverint:
quī autem blasphēmāverit in Spīritum Sānctum, nōn habēbit remissiōnem in aeternum, sed reus erit aeternī dēlictī.
Quoniam dīcēbant: Spīritum immundum habet.
Et veniunt māter eius et frātrēs: et foris stantēs mīsērunt ad eum vocantēs eum,
et sedēbat circā eum turba: et dīcunt eī: Ecce māter tua, et frātrēs tuī foris quaerunt tē.
Et respondēns eīs, ait: Quae est māter mea et frātrēs meī?
Et circumspiciēns eōs, quī in circuitū eius sedēbant, ait: Ecce māter mea, et frātrēs meī.
Quī enim fēcerit voluntātem Deī, hic frāter meus, et soror mea, et māter est.
