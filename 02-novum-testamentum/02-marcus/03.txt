Et introīvit iterum in synagōgam: et erat ibi homō habēns manum āridam.
Et observābant eum, sī Sabbatīs cūrāret, ut accūsārent illum.
Et ait hominī habentī manum āridam: Surge in medium.
Et dīcit eīs: Licet Sabbatīs benefacere, an male? animam salvam facere, an perdere? At illī tacēbant.
Et circumspiciēns eōs cum īrā, contrīstātus super caecitāte cordis eōrum, dīcit hominī: Extende manum tuam. Et extendit, et restitūta est manus illī.
Exeuntēs autem Pharīsaeī, statim cum Hērōdiānīs cōnsilium faciēbant adversus eum quōmodo eum perderent.
Iēsūs autem cum discipulīs suīs sēcessit ad mare: et multa turba ā Galilaeā et Iūdaeā secūta est eum,
et ab Hierosolymīs, et ab Idūmaeā, et trāns Iordānem: et quī circā Tyrum, et Sidōnem, multitūdō magna, audientēs, quae faciēbat, vēnērunt ad eum.
Et dīcit discipulīs suīs ut nāvicula sibi dēservīret propter turbam, nē comprimerent eum.
multōs enim sānābat ita ut irruerent in eum ut illum tangerent quotquot habēbant plāgās.
Et spīritūs immundī, cum illum vidēbant, prōcidēbant eī: et clāmābant dīcentēs:
Tū es Fīlius Deī. Et vehementer comminābātur eīs nē manifestārent illum.
Et ascendēns in montem vocāvit ad sē quōs voluit ipse: et vēnērunt ad eum.
Et fēcit ut essent duodecim cum illō: et ut mitteret eōs praedicāre.
Et dedit illīs potestātem cūrandī īnfirmitātēs, et ēiiciendī daemonia.
Et imposuit Simōnī nōmen Petrus:
et Iacobum Zebedaei, et Ioannem fratrem Iacobi, et imposuit eis nomina Boanerges, quod est, Filii tonitrui:
et Andraeam, et Philippum, et Bartholomaeum, et Matthaeum, et Thomam, et Iacobum Alphaei, et Thaddaeum, et Simonem Cananaeum,
et Iudas Iscariotem, qui et tradidit illum.
Et veniunt ad domum: et convenit iterum turba, ita ut non possent neque panem manducare.
Et cum audissent sui, exierunt tenere eum: dicebant enim: Quoniam in furorem versus est.
Et scribae, qui ab Ierosolymis descenderant, dicebant: Quoniam Beelzebub habet, et quia in principe daemoniorum eiicit daemonia.
Et convocatis eis in parabolis dicebat illis: Quomodo potest Satanas Satanam eiicere?
Et si regnum in se dividatur, non potest regnum illud stare.
Et si domus super semetipsam dispertiatur, non potest domus illa stare.
Et si Satanas consurrexerit in semetipsum, dispertitus est, et non poterit stare, sed finem habet.
Nemo potest vasa fortis ingressus in domum diripere, nisi prius fortem alliget, et tunc domum eius diripiet.
Amen dico vobis, quoniam omnia dimittentur filiis hominum peccata, et blasphemiae, quibus blasphemaverint:
qui autem blasphemaverit in Spiritum Sanctum, non habebit remissionem in aeternum, sed reus erit aeterni delicti.
Quoniam dicebant: Spiritum immundum habet.
Et veniunt mater eius et fratres: et foris stantes miserunt ad eum vocantes eum,
et sedebat circa eum turba: et dicunt ei: Ecce mater tua, et fratres tui foris quaerunt te.
Et respondens eis, ait: Quae est mater mea, et fratres mei?
Et circumspiciens eos, qui in circuitu eius sedebant, ait: Ecce mater mea, et fratres mei.
Qui enim fecerit voluntatem Dei, hic frater meus, et soror mea, et mater est.
