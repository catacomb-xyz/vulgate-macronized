Et conveniunt ad eum Pharīsaeī, et quīdam dē scrībīs, venientēs ab Hierosolymīs.
Et cum vīdissent quōsdam ex discipulīs eius commūnibus manibus, id est nōn lōtīs, mandūcāre pānēs, vituperāvērunt.
Pharīsaeī enim, et omnēs Iūdaeī, nisi crēbrō lāverint manūs, nōn mandūcant, tenentēs trāditiōnem seniōrum:
et ā forō nisi baptīzentur, nōn comedunt: et alia multa sunt, quae trādita sunt illīs servāre, baptismata calicum, et urceōrum, et aerāmentōrum, et lēctōrum:
et interrogābant eum Pharīsaeī, et scrībae: Quārē discipulī tuī nōn ambulant iuxtā trāditiōnem seniōrum, sed commūnibus manibus mandūcant pānem?
At ille respondēns, dīxit eīs: Bene prophētāvit Īsaiās dē vōbīs hypocritīs, sīcut scrīptum est: Populus hic labiīs mē honōrat, cor autem eōrum longē est ā mē.
In vānum autem mē colunt, docentēs doctrīnās, et praecepta hominum.
Relinquentēs enim mandātum Deī, tenētis trāditiōnem hominum, baptismata urceōrum, et calicum: et alia similia hīs facitis multa.
Et dīcēbat illīs: Bene irritum facitis praeceptum Deī, ut trāditiōnem vestram servētis.
Mōsēs enim dīxit: Honōrā patrem tuum, et mātrem tuam. Et: Quī maledīxerit patrī, vel mātrī, morte moriātur.
Vōs autem dīcitis: Sī dīxerit homō patrī, aut mātrī, Corban — quod est dōnum — quodcumque ex mē, tibi prōfuerit:
et ultrā nōn dīmittitis eum quidquam facere patrī suō, aut mātrī,
rescindentēs verbum Deī per trāditiōnem vestram, quam trādidistis: et similia huiusmodī multa facitis.
Et advocāns iterum turbam, dīcēbat illīs: Audītē mē omnēs, et intellegite.
Nihil est extrā hominem introiēns in eum, quod possit eum coinquināre, sed quae dē homine prōcēdunt illa sunt quae coinquinant hominem.
Sī quis habet aurēs audiendī, audiat.
Et cum introīsset in domum ā turbā, interrogābant eum discipulī eius parabolam.
Et ait illīs: Sīc et vōs imprūdentēs estis? Nōn intellegitis quia omne extrīnsecus introiēns in hominem, nōn potest eum coinquināre?
Quia nōn intrat in cor eius, sed in ventrum vādit, et in sēcessum exit, pūrgāns omnēs ēscās.
Dīcēbat autem, quoniam quae dē homine exeunt, illa coinquinant hominem.
Ab intus enim dē corde hominum malae cōgitātiōnēs prōcēdunt, adulteria, fornicātiōnēs, homicīdia,
fūrta, avāritiae, nēquitiae, dolus, impudīcitiae, oculus malus, blasphēmia, superbia, stultitia.
Omnia haec mala ab intus prōcēdunt, et coinquinant hominem.
Et inde surgēns abiit in fīnēs Tyrī, et Sīdōnis: et ingressus domum, nēminem voluit scīre, et nōn potuit latēre.
Mulier enim statim ut audīvit dē eō, cuius fīlia habēbat spīritum immundum, intrāvit, et prōcidit ad pedēs eius.
Erat enim mulier gentīlis, Syrophoenissā genere. Et rogābat eum ut daemonium ēiceret dē fīliā eius.
Quī dīxit illī: Sine prius saturārī fīliōs: nōn est enim bonum sūmere pānem fīliōrum, et mittere canibus.
At illa respondit, et dīxit illī: Utique Domine, nam et catellī comedunt sub mēnsā dē mīcīs puerōrum.
Et ait illī: Propter hunc sermōnem vāde, exiit daemonium ā fīliā tuā.
Et cum abiisset domum suam, invēnit puellam iacentem suprā lectum, et daemonium exisse.
Et iterum exiēns dē fīnibus Tyrī, venit per Sīdōnem ad Mare Galilaeae inter mediōs fīnēs Decapolēos.
Et addūcunt eī surdum, et mūtum, et dēprecābantur eum, ut impōnat illī manum.
Et apprehendēns eum dē turbā seorsum, mīsit digitōs suōs in auriculās eius: et exspuēns, tetigit linguam eius:
et suscipiēns in caelum, ingemuit, et ait illī: Ephphetha, quod est ad aperīre.
Et statim apertae sunt aurēs eius, et solūtum est vinculum linguae eius, et loquēbātur rēctē.
Et praecēpit illīs nē cui dīcerent. Quantō autem eīs praecipiēbat, tantō magis plūs praedicābant:
et eō amplius admīrābantur, dīcentēs: Bene omnia fēcit: et surdōs fēcit audīre, et mūtōs loquī.
