Et ēgressus inde, abiit in patriam suam; et sequēbantur eum discipulī suī:
et factō Sabbatō coepit in synagōgā docēre; et multī audientēs admīrābantur in doctrīnā eius, dīcentēs: Unde huic haec omnia? Et quae est sapientia, quae data est illī? et virtūtēs tālēs, quae per manūs eius efficiuntur!
Nōnne hic est faber, fīlius Marīae, frāter Iācōbī, et Iōsēph, et Iūdae, et Simōnis? Nōnne et sorōrēs eius hic nōbīscum sunt? Et scandalizābantur in illō.
Et dīcēbat illīs Iēsūs: Quia nōn est prophēta sine honōre nisi in patriā suā, et in domō suā, et in cognātiōne suā.
Et nōn poterat ibi virtūtem ūllam facere, nisi paucōs īnfirmōs impositīs manibus cūrāvit;
et mīrābātur propter incrēdulitātem eōrum, et circuībat castella in circuitū docēns.
Et vocāvit duodecim; et coepit eōs mittere bīnōs, et dabat illīs potestātem spīrituum immundōrum.
Et praecēpit eīs nē quid tollerent in viā, nisi virgam tantum; nōn pēram, nōn pānem, neque in zōnā aes,
sed calceātōs sandaliīs, et nē induerentur duābus tunicīs.
Et dīcēbat eīs: Quōcumque introieritis in domum, illīc manēte dōnec exeātis inde;
et quīcumque nōn recēperint vōs, nec audierint vōs, exeuntēs inde, excutite pulverem dē pedibus vestrīs in testimōnium illīs.
Et exeuntēs praedicābant ut poenitentiam agerent;
et daemonia multa ēiciēbant, et ungēbant oleō multōs aegrōs, et sānābant.
Et audīvit rēx Hērōdēs — manifēstum enim factum est nōmen eius — et dīcēbat: Quia Iōannēs Baptista resurrēxit ā mortuīs, et proptereā virtūtēs operantur in illō.
Aliī autem dīcēbant: Quia Hēlīas est. Aliī vērō dīcēbant: Quia prophēta est, quasi ūnus ex prophētīs.
Quō audītō Hērōdēs ait: Quem ego dēcollāvī Iōannem, hic ā mortuīs resurrēxit.
Ipse enim Hērōdēs mīsit, ac tenuit Iōannem, et vīnxit eum in carcere propter Hērōdiadem uxōrem Philippī frātris suī, quia dūxerat eam.
Dīcēbat enim Iōannēs Hērōdī: Nōn licet tibi habēre uxōrem frātris tuī.
Hērōdias autem īnsidiābātur illī, et volēbat occīdere eum, nec poterat.
Hērōdēs enim metuēbat Iōannem, sciēns eum virum iūstum et sānctum, et cūstōdiēbat eum, et audītō eō multa faciēbat, et libenter eum audiēbat.
Et cum diēs opportūnus accidisset, Hērōdēs nātālis suī coenam fēcit prīncipibus, et tribūnīs, et prīmīs Galilaeae.
Cumque introīsset fīlia ipsīus Hērōdiadis, et saltāsset, et placuisset Hērōdī, simulque recumbentibus; rēx ait puellae: Pete ā mē quod vīs, et dabō tibi.
Et iūrāvit illī: Quia quidquid petieris dabō tibi, licet dīmidium rēgnī meī.
Quae cum exīsset, dīxit mātrī suae: Quid petam? At illa dīxit: Caput Iōannis Baptistae.
Cumque introīsset statim cum festīnātiōne ad rēgem, petīvit dīcēns: Volō ut prōtinus dēs mihi in discō caput Iōannis Baptistae.
Et contrīstātus est rēx. Propter iūsiūrandum, et propter simul discumbentēs nōluit eam contrīstāre;
sed missō spiculātōre praecēpit afferrī caput eius in discō.
Et dēcollāvit eum in carcere, et attulit caput eius in discō, et dedit illud puellae; et puella dedit mātrī suae.
Quō audītō, discipulī eius vēnērunt, et tulērunt corpus eius, et posuērunt illud in monumentō.
Et convenientēs Apostolī ad Iēsūm, renūntiāvērunt eī omnia, quae ēgerant, et docuerant.
Et ait illīs: Venīte seorsum in dēsertum locum, et requiēscite pusillum. Erant enim quī veniēbant et redībant multī, et nec spatium mandūcandī habēbant.
Et ascendentēs in nāvim, abiērunt in dēsertum locum seorsum.
Et vīdērunt eōs abeuntēs, et cognōvērunt multī; et pedestrēs dē omnibus cīvitātibus concurrērunt illūc, et praevēnērunt eōs.
Et exiēns vīdit turbam multam Iēsūs, et misertus est super eōs, quia erant sīcut ovēs nōn habentēs pāstōrem, et coepit docēre multa.
Et cum iam hōrā multā fieret, accessērunt discipulī eius, dīcentēs: Dēsertus est locus hic, et iam hōra praeteriit;
dīmitte illōs, ut euntēs in proximās vīllās, et vīcōs, emant sibi cibōs, quōs mandūcent.
Et respondēns ait illīs: Date illīs vōs mandūcāre. Et dīxērunt eī: Euntēs emāmus ducentīs dēnāriīs pānēs, et dabimus illīs mandūcāre.
Et dīcit eīs: Quot pānēs habētis? Īte, et vidēte. Et cum cognōvissent, dīcunt: Quīnque, et duōs piscēs.
Et praecēpit illīs ut accumbere facerent omnēs secundum contubernia super viride foenum.
Et discubuērunt in partēs per centēnōs, et quīnquāgēnōs.
Et acceptīs quīnque pānibus et duōbus piscēs, intuēns in caelum, benedīxit, et frēgit pānēs, et dedit discipulīs suīs, ut pōnerent ante eōs; et duōs piscēs dīvīsit omnibus.
Et mandūcāvērunt omnēs, et saturātī sunt.
Et sustulērunt reliquiās, fragmentōrum duodecim cophinōs plēnōs, et dē piscibus.
Erant autem quī mandūcāvērunt quīnque mīllia virōrum.
Et statim coēgit discipulōs suōs ascendere nāvim, ut praecēderent eum trāns fretum ad Bethsaidam, dum ipse dīmitteret populum.
Et cum dīmīsisset eōs, abiit in montem ōrāre.
Et cum sērō esset, erat nāvis in mediō marī, et ipse sōlus in terrā.
Et vidēns eōs labōrantēs in rēmigandō — erat enim ventus contrārius eīs — et circā quārtam vigiliam noctis vēnit ad eōs ambulāns suprā mare, et volēbat praeterīre eōs.
At illī ut vīdērunt eum ambulantem suprā mare, putāvērunt phantasma esse, et exclāmāvērunt.
Omnēs enim vīdērunt eum, et conturbātī sunt. Et statim locūtus est cum eīs, et dīxit eīs: Cōnfīdite, ego sum, nōlīte timēre.
Et ascendit ad illōs in nāvim, et cessāvit ventus. Et plūs magis intrā sē stupēbant,
nōn enim intellēxērunt dē pānibus, erat enim cor eōrum obcaecātum.
Et cum trānsfretāssent, vēnērunt in terram Gennēsaret, et applicuērunt.
Cumque ēgressī essent dē nāvī, continuō cognōvērunt eum;
et percurrentēs ūniversam regiōnem illam, coepērunt in grabātīs eōs, quī sē male habēbant, circumferre, ubi audiēbant eum esse.
Et quōcumque introībat, in vīcōs, vel in vīllās, aut cīvitātēs, in platēīs pōnēbant īnfirmōs, et dēprecābantur eum, ut vel fimbriam vestīmentī eius tangerent, et quotquot tangēbant eum, salvī fīēbant.
