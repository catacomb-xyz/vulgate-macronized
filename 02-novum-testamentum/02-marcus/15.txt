Et cōnfestim māne cōnsilium facientēs summī sacerdōtēs cum seniōribus, et scrībis, et ūniversō conciliō, vincientēs Iēsūm, dūxērunt, et trādidērunt Pīlātō.
Et interrogāvit eum Pīlātus: Tū es rēx Iūdaeōrum? At ille respondēns, ait illī: Tū dīcis.
Et accūsābant eum summī sacerdōtēs in multīs.
Pīlātus autem rūrsum interrogāvit eum, dīcēns: Nōn respondēs quidquam? Vidē in quantīs tē accūsant.
Iēsūs autem amplius nihil respondit, ita ut mīrārētur Pīlātus.
Per diem autem fēstum solēbat dīmittere illīs ūnum ex vīnctīs, quemcumque petīssent.
Erat autem quī dīcēbātur Barabbās, quī cum sēditiōsīs erat vīnctūs, quī in sēditiōne fēcerat homicīdium.
Et cum ascendisset turbā, coepit rogāre, sīcut semper faciēbat illīs.
Pīlātus autem respondit eīs, et dīxit: Vultis dīmittam vōbīs rēgem Iūdaeōrum?
Sciēbat enim quod per invidiam trādidissent eum summī sacerdōtēs.
Pontificēs autem concitāvērunt turbam, ut magis Barabbān dīmitteret eīs.
Pīlātus autem iterum respondēns, ait illīs: Quid ergō vultis faciam rēgī Iūdaeōrum?
At illī iterum clāmāvērunt: Crucifīge eum.
Pīlātus vērō dīcēbat illīs: Quid enim malī fēcit? At illī magis clāmābant: Crucifīge eum.
Pīlātus autem volēns populō satisfacere, dīmīsit illīs Barabbān, et trādidit Iēsūm flagellīs caesum, ut crucifīgerētur.
Mīlitēs autem dūxērunt eum in ātrium praetōriī, et convocant tōtam cohortem,
et induunt eum purpurā, et impōnunt eī plectentēs spīneam corōnam.
Et coepērunt salūtāre eum: Avē rēx Iūdaeōrum.
Et percutiēbant caput eius arundine: et cōnspuēbant eum, et pōnentēs genua, adōrābant eum.
Et postquam illūsērunt eī, exuērunt illum purpurā, et induērunt eum vestīmentīs suīs: et ēdūcunt illum ut crucifīgerent eum.
Et angariāvērunt praetereuntem quempiam, Simōnem Cȳrēnaeum venientem dē vīllā, patrem Alexandrī, et Rūfī, ut tolleret crucem eius.
Et perdūcunt illum in Golgothā locum: quod est interpretātum Calvāriae locus.
Et dabant eī bibere myrrhātum vīnum: et nōn accēpit.
Et crucifīgentēs eum, dīvīsērunt vestīmenta eius, mittentēs sortem super eīs, quis quid tolleret.
Erat autem hōra tertia: et crucifīxērunt eum.
Et erat titulus causae eius īnscrīptus: Rēx Iūdaeōrum.
Et cum eō crucifīgunt duōs latrōnēs: ūnum ā dextrīs, et alium ā sinistrīs eius.
Et implēta est scrīptūra, quae dīcit: Et cum inīquīs reputātus est.
Et praetereuntēs blasphēmābant eum, moventēs capita sua, et dīcentēs: Vah quī dēstruis templum Deī, et in tribus diēbus reaedificās:
salvum fac tēmetipsum dēscendēns dē cruce.
Similiter et summī sacerdōtēs illūdentēs, ad alterutrum cum scrībīs dīcēbant: Aliōs salvōs fēcit, sēipsum nōn potest salvum facere.
Chrīstus rēx Isrāhēl dēscendat nunc dē cruce, ut videāmus, et crēdāmus. Et quī cum eō crucifīxī erant, convitiābantur eī.
Et facta hōra sexta, tenebrae factae sunt per tōtam terram usque in hōram nōnam.
Et hōrā nōnā exclāmāvit Iēsus vōce magnā, dīcēns: Helōī, Helōī, lemā sabacthanī? quod est interpretātum: Deus meus, Deus meus, ut quid dērelīquistī mē?
Et quīdam dē circumstantibus audientēs, dīcēbant: Ecce Hēliām vocat.
Currēns autem ūnus, et implēns spongiam acētō, circumpōnēnsque calamō, pōtum dabat eī, dīcēns: Sinite, videāmus sī veniat Heliās ad dēpōnendum eum.
Iēsūs autem ēmissā vōce magnā exspīrāvit.
Et vēlum templī scissum est in duo, ā summō usque deorsum.
Vidēns autem Centuriō, quī ex adversō stābat, quia sīc clāmāns exspīrāsset, ait: Vērē hic homō Fīlius Deī erat.
Erant autem et mulierēs dē longē aspicientēs: inter quās erat Marīa Magdalēnē, et Marīa Iācōbī minōris, et Iōsēph māter, et Salōmē:
et cum esset in Galilaeā, sequēbantur eum, et ministrābant eī, et aliae multae, quae simul cum eō ascenderant Hierosolyma.
Et cum iam sērō esset factum (quia erat parascēvē, quod est ante Sabbatum)
vēnit Iōsēph ab Arimathaeā nōbilis decuriō, quī et ipse erat exspectāns rēgnum Deī, et audācter introīvit ad Pīlātum, et petiit corpus Iēsū.
Pīlātus autem mīrābātur sī iam obiisset. Et accersītō centuriōne, interrogāvit eum sī iam mortuus esset.
Et cum cognōvisset ā centuriōne, dōnāvit corpus Iōsēph.
Iōsēph autem mercātūs sindonem, et dēpōnēns eum involvit sindone, et posuit eum in monumentō, quod erat excīsum dē petrā, et advolvit lapidem ad ōstium monumentī.
Marīa autem Magdalēnē et Mariā Iōsēph aspiciēbant ubi pōnerētur.
