Erat autem Pascha et azȳma post bīduum: et quaerēbant summī sacerdōtēs, et scrībae quōmodo eum dolō tenērent, et occīderent.
Dīcēbant autem: Nōn in diē fēstō, nē forte tumultus fieret in populō.
Et cum esset Bēthaniae in domō Simōnis leprōsī, et recumberet: vēnit mulier habēns alabastrum unguentī nardī spīcātī pretiōsī, et frāctō alabastrō, effūdit super caput eius.
Erant autem quīdam indignē ferentēs intrā sēmetipsōs, et dīcentēs: Ut quid perditiō ista unguentī facta est?
Poterat enim unguentum istud vēnīrī plūs quam trecentīs dēnāriīs, et darī pauperibus. Et fremēbant in eam.
Iēsūs autem dīxit: Sinite eam, quid illī molestī estis? Bonum opus operāta est in mē.
Semper enim pauperēs habētis vōbīscum: et cum voluerītis, potestis illīs benefacere: mē autem nōn semper habētis.
Quod habuit haec, fēcit: praevēnit ungere corpus meum in sepultūram.
Āmēn dīcō vōbīs: Ubicumque praedicātum fuerit Ēvangelium istud in ūniversō mundō, et quod fēcit haec, nārrābitur in memoriam eius.
Et Iūdās Iscariōtēs, ūnus dē duodecim, abiit ad summōs sacerdōtēs, ut prōderet eum illīs.
Quī audientēs gāvīsī sunt: et prōmīsērunt eī pecūniam sē datūrōs. Et quaerēbat quōmodo illum opportūnē trāderet.
Et prīmō diē azȳmōrum quandō Pascha immolābant, dīcunt eī discipulī: Quō vīs eāmus, et parēmus tibi ut mandūcēs Pascha?
Et mittit duōs ex discipulīs suīs, et dīcit eīs: Īte in cīvitātem: et occurret vōbīs homō lagēnam aquae baiulāns, sequiminī eum:
et quōcumque introierit, dīcite dominō domūs, quia Magister dīcit: Ubi est refectiō mea, ubi Pascha cum discipulīs meīs mandūcem?
Et ipse vōbīs dēmōnstrābit coenāculum grande, strātum: et illīc parāte nōbīs.
Et abiērunt discipulī eius, et vēnērunt in cīvitātem: et invēnērunt sīcut dīxerat illīs, et parāvērunt Pascha.
Vespere autem factō, venit cum duodecim.
Et discumbentibus eīs, et mandūcantibus, ait Iēsūs: Āmēn dīcō vōbīs, quia ūnus ex vōbīs trādet mē, quī mandūcat mēcum.
At illī coepērunt contrīstārī, et dīcere eī singulātim: Numquid ego?
Quī ait illīs: Ūnus ex duodecim, quī intingit mēcum in catīnō.
Et Fīlius quidem hominis vādit sīcut scrīptum est dē eō: vae autem hominī illī, per quem Fīlius hominis trādētur. Bonum erat eī, sī nōn esset nātus homō ille.
Et mandūcantibus illīs, accēpit Iēsūs pānem: et benedīcēns frēgit, et dedit eīs, et ait: Sūmite, hoc est corpus meum.
Et acceptō calice, grātiās agēns dēdit eīs: et bibērunt ex illō omnēs.
Et ait illīs: Hic est sanguis meus novī testāmentī, quī prō multīs effundētur.
Āmēn dīcō vōbīs, quia iam nōn bibam dē hōc genimine vītis usque in diem illum, cum illud bibam novum in rēgnō Deī.
Et hymnō dictō exiērunt in Montem Olīvārum.
Et ait eīs Iēsūs: Omnēs scandalizābiminī in mē in nocte ista: quia scrīptum est: Percutiam pāstōrem, et dispergentur ovēs.
Sed postquam resurrēxerō, praecēdam vōs in Galilaeam.
Petrus autem ait illī: Et sī omnēs scandalizātī fuerint in tē: sed nōn ego.
Et ait illī Iēsūs: Āmēn dīcō tibi, quia tū hodiē in nocte hāc, priusquam gallus vōcem bis dederit, ter mē es negātūrus.
At ille amplius loquēbātur: Et sī oportuerit mē simul commorī tibi, nōn tē negābō: Similiter autem et omnēs dīcēbant.
Et veniunt in praedium, cui nōmen Gethsemānī. Et ait discipulīs suīs: Sedēte hīc dōnec ōrem.
Et assūmit Petrum, et Iācōbum, et Iōannem sēcum: et coepit pāvēre, et taedēre.
Et ait illīs: Trīstis est anima mea usque ad mortem: sustinēte hīc, et vigilātē.
Et cum prōcessisset paululum, prōcidit super terram: et ōrābat, ut sī fierī posset, trānsīret ab eō hōra:
et dīxit: Abba Pater, omnia tibi possibilia sunt, trānsfer calicem hunc ā mē, sed nōn quod ego volō, sed quod tū.
Et venit, et invenit eōs dormientēs. Et ait Petrō: Simōn, dormīs? Nōn potuistī ūnā hōrā vigilāre?
Vigilātē et ōrātē ut nōn intrētis in tentātiōnem. Spīritus quidem prōmptus est, carō vērō īnfirma.
Et iterum abiēns ōrāvit eumdem sermōnem, dīcēns.
Et reversus, dēnuō invēnit eōs dormientēs, (erant enim oculī eōrum gravātī) et ignōrābant quid respondērent eī.
Et venit tertiō, et ait illīs: Dormītē iam, et requiēscite. Sufficit: vēnit hōra: ecce Fīlius hominis trādētur in manūs peccātōrum.
Surgite, eāmus. Ecce quī mē trādet, prope est.
Et, adhūc eō loquente, venit Iūdās Iscariōtēs ūnus dē duodecim, et cum eō turbā multā cum gladiīs, et lignīs, ā summīs sacerdōtibus, et scrībīs, et seniōribus.
Dederat autem trāditor eius signum eīs, dīcēns: Quemcumque ōsculātus fuerō, ipse est, tenēte eum, et dūcite cautē.
Et cum vēnisset, statim accēdēns ad eum, ait: Avē Rabbī: et ōsculātus est eum.
At illī manūs iniēcērunt in eum, et tenuērunt eum.
Ūnus autem quīdam dē circumstantibus ēdūcēns gladium, percussit servum summī sacerdōtis: et amputāvit illī auriculam.
Et respondēns Iēsūs, ait illīs: Tamquam ad latrōnem existis cum gladiīs, et lignīs comprehendere mē?
quotīdiē eram apud vōs in templō docēns, et nōn mē tenuistis. Sed ut impleantur Scrīptūrae.
Tunc discipulī eius relinquentēs eum, omnēs fūgērunt.
Adolēscēns autem quīdam sequēbātur eum amictus sindone super nūdō: et tenuērunt eum.
At ille reiectā sindone, nūdus profugit ab eīs.
Et addūxērunt Iēsūm ad summum sacerdōtem: et convēnērunt omnēs sacerdōtēs, et scrībae, et seniōrēs.
Petrus autem ā longē secūtus est eum usque intrō in ātrium summī sacerdōtis: et sedēbat cum ministrīs ad ignem, et calefaciēbat sē.
Summī vērō sacerdōtēs, et omne concilium quaerēbant adversus Iēsūm testimōnium, ut eum mortī trāderent, nec inveniēbant.
Multī enim testimōnium falsum dīcēbant adversus eum: et convenientia testimōnia nōn erant.
Et quīdam surgentēs, falsum testimōnium ferēbant adversus eum, dīcentēs:
Quoniam nōs audīvimus eum dīcentem: Ego dissolvam templum hoc manū factum, et per trīduum aliud nōn manū factum aedificābō.
Et nōn erat conveniēns testimōnium illōrum.
Et exurgēns summus sacerdōs in medium, interrogāvit Iēsūm, dīcēns: Nōn respondēs quidquam ad ea, quae tibi obiiciuntur ab hīs?
Ille autem tacēbat, et nihil respondit. Rūrsum summus sacerdōs interrogābat eum, et dīxit eī: Tū es Chrīstus, Fīlius Deī benedictī?
Iēsūs autem dīxit illī: Ego sum: et vidēbitis Fīlium hominis sedentem ā dextrīs virtūtis Deī, et venientem cum nūbibus caelī.
Summus autem sacerdōs scindēns vestīmenta sua, ait: Quid adhūc dēsīderāmus testēs?
Audīstis blasphēmiam: quid vōbīs vidētur? Quī omnēs condemnāvērunt eum esse reum mortis.
Et coepērunt quīdam cōnspuere eum, et vēlāre faciem eius, et colaphīs eum caedere, et dīcere eī: Prophētīzā: et ministrī alapīs eum caedēbant.
Et cum esset Petrus in ātriō deorsum, venit ūna ex ancillīs summī sacerdōtis:
et cum vīdisset Petrum calefacientem sē, aspiciēns illum, ait: Et tū cum Iēsū Nazarēnō erās.
At ille negāvit, dīcēns: Neque sciō, neque nōvī quid dicās. Et exiit forās ante ātrium, et gallus cantāvit.
Rūrsus autem cum vīdisset illum ancilla, coepit dīcere circumstantibus: Quia hic ex illīs est.
At ille iterum negāvit. Et post pusillum rūrsus quī astābant, dīcēbant Petrō: Vērē ex illīs es: nam et Galilaeus es.
Ille autem coepit anathematīzāre, et iūrāre: Quia nesciō hominem istum, quem dīcitis.
Et statim gallus iterum cantāvit. Et recordātus est Petrus verbī, quod dīxerat eī Iēsūs: Prius quam gallus cantet bis, ter mē negābis. Et coepit flēre.
