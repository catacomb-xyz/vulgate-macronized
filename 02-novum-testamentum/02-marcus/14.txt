Erat autem Pascha et azȳma post bīduum: et quaerēbant summī sacerdōtēs, et scrībae quōmodo eum dolō tenērent, et occīderent.
Dīcēbant autem: Nōn in diē fēstō, nē forte tumultus fieret in populō.
Et cum esset Bēthaniae in domō Simōnis leprōsī, et recumberet: vēnit mulier habēns alabastrum unguentī nardī spīcātī pretiōsī, et frāctō alabastrō, effūdit super caput eius.
Erant autem quīdam indignē ferentēs intrā sēmetipsōs, et dīcentēs: Ut quid perditiō ista unguentī facta est?
Poterat enim unguentum istud vēnīrī plūs quam trecentīs dēnāriīs, et darī pauperibus. Et fremēbant in eam.
Iēsūs autem dīxit: Sinite eam, quid illī molestī estis? Bonum opus operāta est in mē.
Semper enim pauperēs habētis vōbīscum: et cum voluerītis, potestis illīs benefacere: mē autem nōn semper habētis.
Quod habuit haec, fēcit: praevēnit ungere corpus meum in sepultūram.
Āmēn dīcō vōbīs: Ubicumque praedicātum fuerit Ēvangelium istud in ūniversō mundō, et quod fēcit haec, nārrābitur in memoriam eius.
Et Iūdās Iscariōtēs, ūnus dē duodecim, abiit ad summōs sacerdōtēs, ut prōderet eum illīs.
Quī audientēs gāvīsī sunt: et prōmīsērunt eī pecūniam sē datūrōs. Et quaerēbat quōmodo illum opportūnē trāderet.
Et prīmō diē azȳmōrum quandō Pascha immolābant, dīcunt eī discipulī: Quō vīs eāmus, et parēmus tibi ut mandūcēs Pascha?
Et mittit duōs ex discipulīs suīs, et dīcit eīs: Īte in cīvitātem: et occurret vōbīs homō lagēnam aquae baiulāns, sequiminī eum:
et quōcumque introierit, dīcite dominō domūs, quia Magister dīcit: Ubi est refectiō mea, ubi Pascha cum discipulīs meīs mandūcem?
Et ipse vōbīs dēmōnstrābit coenāculum grande, strātum: et illīc parāte nōbīs.
Et abiērunt discipulī eius, et vēnērunt in cīvitātem: et invēnērunt sīcut dīxerat illīs, et parāvērunt Pascha.
Vespere autem factō, venit cum duodecim.
Et discumbentibus eīs, et mandūcantibus, ait Iēsūs: Āmēn dīcō vōbīs, quia ūnus ex vōbīs trādet mē, quī mandūcat mēcum.
At illī coepērunt contrīstārī, et dīcere eī singulātim: Numquid ego?
Quī ait illīs: Ūnus ex duodecim, quī intingit mēcum in catīnō.
Et Fīlius quidem hominis vādit sīcut scrīptum est dē eō: vae autem hominī illī, per quem Fīlius hominis trādētur. Bonum erat eī, sī nōn esset nātus homō ille.
Et mandūcantibus illīs, accēpit Iēsūs pānem: et benedīcēns frēgit, et dedit eīs, et ait: Sūmite, hoc est corpus meum.
Et acceptō calice, grātiās agēns dēdit eīs: et bibērunt ex illō omnēs.
Et ait illīs: Hic est sanguis meus novī testāmentī, quī prō multīs effundētur.
Āmēn dīcō vōbīs, quia iam nōn bibam dē hōc genimine vītis usque in diem illum, cum illud bibam novum in rēgnō Deī.
Et hymnō dictō exiērunt in Montem Olīvārum.
Et ait eīs Iēsūs: Omnēs scandalizābiminī in mē in nocte ista: quia scrīptum est: Percutiam pāstōrem, et dispergentur ovēs.
Sed postquam resurrēxerō, praecēdam vōs in Galilaeam.
Petrus autem ait illī: Et sī omnēs scandalizātī fuerint in tē: sed nōn ego.
Et ait illī Iēsūs: Āmēn dīcō tibi, quia tū hodiē in nocte hāc, priusquam gallus vōcem bis dederit, ter mē es negātūrus.
At ille amplius loquēbātur: Et sī oportuerit mē simul commorī tibi, nōn tē negābō: Similiter autem et omnēs dīcēbant.
Et veniunt in praedium, cui nōmen Gethsemānī. Et ait discipulīs suīs: Sedēte hīc dōnec ōrem.
Et assūmit Petrum, et Iācōbum, et Iōannem sēcum: et coepit pāvēre, et taedēre.
Et ait illīs: Trīstis est anima mea usque ad mortem: sustinēte hīc, et vigilātē.
Et cum prōcessisset paululum, prōcidit super terram: et ōrābat, ut sī fierī posset, trānsīret ab eō hōra:
et dīxit: Abba Pater, omnia tibi possibilia sunt, trānsfer calicem hunc ā mē, sed nōn quod ego volō, sed quod tū.
Et venit, et invenit eōs dormientēs. Et ait Petrō: Simōn, dormīs? Nōn potuistī ūnā hōrā vigilāre?
Vigilātē et ōrātē ut nōn intrētis in tentātiōnem. Spīritus quidem prōmptus est, carō vērō īnfirma.
Et iterum abiēns ōrāvit eumdem sermōnem, dīcēns.
Et reversus, dēnuō invēnit eōs dormientēs, (erant enim oculī eōrum gravātī) et ignōrābant quid respondērent eī.
Et venit tertiō, et ait illīs: Dormītē iam, et requiēscite. Sufficit: vēnit hōra: ecce Fīlius hominis trādētur in manūs peccātōrum.
Surgite, eāmus. Ecce quī mē trādet, prope est.
Et, adhūc eō loquente, venit Iūdās Iscariōtēs ūnus dē duodecim, et cum eō turbā multā cum gladiīs, et lignīs, ā summīs sacerdōtibus, et scrībīs, et seniōribus.
Dederat autem trāditor eius signum eīs, dīcēns: Quemcumque ōsculātus fuerō, ipse est, tenēte eum, et dūcite cautē.
Et cum vēnisset, statim accēdēns ad eum, ait: Avē Rabbī: et ōsculātus est eum.
At illī manūs iniēcērunt in eum, et tenuērunt eum.
Ūnus autem quīdam dē circumstantibus ēdūcēns gladium, percussit servum summī sacerdōtis: et amputāvit illī auriculam.
Et respondēns Iēsūs, ait illīs: Tamquam ad latrōnem existis cum gladiīs, et lignīs comprehendere mē?
quotīdiē eram apud vōs in templō docēns, et nōn mē tenuistis. Sed ut impleantur Scrīptūrae.
Tunc discipulī eius relinquentēs eum, omnēs fūgērunt.
Adolescens autem quidam sequebatur eum amictus sindone super nudo: et tenuerunt eum.
At ille reiecta sindone, nudus profugit ab eis.
Et adduxerunt Iesum ad summum sacerdotem: et convenerunt omnes sacerdotes, et scribae, et seniores.
Petrus autem a longe secutus est eum usque intro in atrium summi sacerdotis: et sedebat cum ministris ad ignem, et calefaciebat se.
Summi vero sacerdotes, et omne concilium quaerebant adversus Iesum testimonium, ut eum morti traderent, nec inveniebant.
Multi enim testimonium falsum dicebant adversus eum: et convenientia testimonia non erant.
Et quidam surgentes, falsum testimonium ferebant adversus eum, dicentes:
Quoniam nos audivimus eum dicentem: Ego dissolvam templum hoc manu factum, et per triduum aliud non manu factum aedificabo.
Et non erat conveniens testimonium illorum.
Et exurgens summus sacerdos in medium, interrogavit Iesum, dicens: Non respondes quidquam ad ea, quae tibi obiiciuntur ab his?
Ille autem tacebat, et nihil respondit. Rursum summus sacerdos interrogabat eum, et dixit ei: Tu es Christus, Filius Dei benedicti?
Iesus autem dixit illi: Ego sum: et videbitis Filium hominis sedentem a dextris virtutis Dei, et venientem cum nubibus caeli.
Summus autem sacerdos scindens vestimenta sua, ait: Quid adhuc desideramus testes?
Audistis blasphemiam: quid vobis videtur? Qui omnes condemnaverunt eum esse reum mortis.
Et coeperunt quidam conspuere eum, et velare faciem eius, et colaphis eum caedere, et dicere ei: Prophetiza: et ministri alapis eum caedebant.
Et cum esset Petrus in atrio deorsum, venit una ex ancillis summi sacerdotis:
et cum vidisset Petrum calefacientem se, aspiciens illum, ait: Et tu cum Iesu Nazareno eras.
At ille negavit, dicens: Neque scio, neque novi quid dicas. Et exiit foras ante atrium, et gallus cantavit.
Rursus autem cum vidisset illum ancilla, coepit dicere circumstantibus: Quia hic ex illis est.
At ille iterum negavit. Et post pusillum rursus qui astabant, dicebant Petro: Vere ex illis es: nam et Galilaeus es.
Ille autem coepit anathematizare, et iurare: Quia nescio hominem istum, quem dicitis.
Et statim gallus iterum cantavit. Et recordatus est Petrus verbi, quod dixerat ei Iesus: Prius quam gallus cantet bis, ter me negabis. Et coepit flere.
