Et cum ēgrederētur dē templō, ait illī ūnus ex discipulīs suīs: Magister, aspice quālēs lapidēs, et quālēs strūctūrae.
Et respondēns Iēsūs, ait illī: Vidēs hās omnēs magnās aedificātiōnēs? Nōn relinquētur lapis super lapidem, quī nōn dēstruātur.
Et cum sedēret in Monte Olīvārum contrā templum, interrogābant eum sēparātim Petrus, et Iācōbus, et Iōannēs, et Andrēās:
Dīc nōbīs, quandō ista fīent? et quod signum erit, quandō haec omnia incipient cōnsummārī?
Et respondēns Iēsūs coepit dīcere illīs: Vidēte nē quid vōs sēdūcat:
multī enim venient in nōmine meō dīcentēs, quia ego sum: et multōs sēdūcent.
Cum audieritis autem bella, et opīniōnēs bellōrum, nē timueritis: oportet enim haec fierī: sed nōndum fīnis.
Exurget enim gēns contrā gentem, et rēgnum super rēgnum, et erunt terraemōtus per loca, et famēs. Initium dolōrum haec.
Vidēte autem vōsmetipsōs. Trādent enim vōs in cōnsiliīs, et in synagōgīs vāpulābitis, et ante praesidēs, et rēgēs stābitis propter mē, in testimōnium illīs.
Et in omnēs gentēs prīmum oportet praedicārī Ēvangelium.
Et cum dūxerint vōs trādentēs, nōlīte praecōgitāre quid loquāminī: sed quod datum vōbīs fuerit in illā hōrā, id loquiminī: nōn enim vōs estis loquentēs, sed Spīritus Sānctus.
Trādet autem frāter frātrem in mortem, et pater fīlium: et cōnsurgent fīliī in parentēs, et morte afficient eōs.
Et eritis odiō omnibus propter nōmen meum. Quī autem sustinuerit in fīnem, hic salvus erit.
Cum autem vīderitis abōminātiōnem dēsōlātiōnis stantem, ubi nōn dēbet, quī legit, intelligat: tunc quī in Iūdaeā sunt, fugiant in montēs:
et quī super tēctum, nē dēscendat in domum, nec introeat ut tollat quid dē domō suā:
et quī in agrō erit, nōn revertātur retrō tollere vestīmentum suum.
Vae autem praegnantibus, et nūtrientibus in illīs diēbus.
Ōrātē vērō ut hieme nōn fīant.
Erunt enim diēs illī trībulātiōnēs tālēs, quālēs nōn fuērunt ab initiō creātūrae, quam condidit Deus usque nunc, neque fīent.
Et nisi breviāsset Dominus diēs, nōn fuisset salva omnis carō: sed propter ēlēctōs, quōs ēlēgit, breviāvit diēs.
Et tunc sī quis vōbīs dīxerit: Ecce hīc est Chrīstus, ecce illic: nē crēdiderītis.
Exurgent enim pseudochristī, et pseudoprophētae, et dabunt signa et portenta ad sēdūcendōs, sī fierī potest, etiam ēlēctōs.
Vōs ergō vidēte: ecce praedīxī vōbīs omnia.
Sed in illīs diēbus post trībulātiōnem illam sōl contenebrābitur, et lūna nōn dabit splendōrem suum:
et stēllae caelī erunt dēcidentēs, et virtūtēs, quae in caelīs sunt, movēbuntur.
Et tunc vidēbunt Fīlium hominis venientem in nūbibus cum virtūte multā et glōriā.
Et tunc mittet Angelōs suōs, et congregābit ēlēctōs suōs ā quattuor ventīs, ā summō terrae usque ad summum caelī.
Ā fīcū autem discite parabolam. Cum iam rāmus eius tener fuerit, et nāta fuerint folia, cognōscitis quia in proximō sit aestās:
sīc et vōs cum vīderitis haec fierī, scītōte quod in proximō sit in ōstiīs.
Āmēn dīcō vōbīs, quoniam nōn trānsībit generātiō haec, dōnec omnia ista fīant.
Caelum et terra trānsībunt, verba autem mea nōn trānsībunt.
Dē diē autem illō vel hōrā nēmō scit, neque Angelī in caelō, neque Fīlius, nisi Pater.
Vidēte, vigilāte, et ōrāte: nescītis enim quandō tempus sit.
Sīcut homō quī peregrē profectus relīquit domum suam, et dedit servīs suīs potestātem cuiusque operis, et iānitōrī praecēpit ut vigilet.
Vigilātē ergō (nescītis enim quandō dominus domūs veniat: sērō, an mediā nocte, an gallī cantū, an māne),
nē, cum vēnerit repente, inveniat vōs dormientēs.
Quod autem vōbīs dīcō, omnibus dīcō: Vigilātē.

