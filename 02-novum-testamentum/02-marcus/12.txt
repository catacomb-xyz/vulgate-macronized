Et coepit illīs in parabolīs loquī: Vīneam pastināvit homō, et circumdedit sēpem, et fodit lacum, et aedificāvit turrim, et locāvit eam agricolīs, et peregrē profectus est.
Et mīsit ad agricolās in tempore servum ut ab agricolīs acciperet dē frūctū vīneae.
Quī apprehēnsum eum cecīdērunt, et dīmīsērunt vacuum.
Et iterum mīsit ad illōs alium servum: et illum in capite vulnerāvērunt, et contumēliīs affēcērunt.
Et rūrsum alium mīsit, et illum occīdērunt: et plūrēs aliōs: quōsdam caedentēs, aliōs vērō occīdentēs.
Adhūc ergō ūnum habēns fīlium chārissimum: et illum mīsit ad eōs novissimum, dīcēns: Quia reverēbuntur fīlium meum.
Colōnī autem dīxērunt ad invicem: Hic est hērēs: venīte, occīdāmus eum: et nostra erit hērēditās.
Et apprehendentēs eum, occīdērunt: et ēiēcērunt extrā vīneam.
Quid ergō faciet dominus vīneae? Veniet, et perdet colōnōs: et dabit vīneam aliīs.
Nec scrīptūram hanc lēgistis: Lapidem, quem reprobāvērunt aedificantēs, hic factus est in caput angulī:
Ā Dominō factum est istud, et est mīrābile in oculīs nostrīs?
Et quaerēbant eum tenēre: et timuērunt turbam. Cognōvērunt enim quoniam ad eōs parabolam hanc dīxerit. Et relictō eō abiērunt.
Et mittunt ad eum quōsdam ex Pharīsaeīs, et Hērōdiānīs, ut eum caperent in verbō.
Quī venientēs dīcunt eī: Magister, scīmus quia vērāx es, et nōn cūrās quemquam: nec enim vidēs in faciem hominum, sed in vēritāte viam Deī docēs. Licet darī tribūtum Caesarī, an nōn dabimus?
Quī sciēns versūtiam illōrum, ait illōs: Quid mē tentātis? afferte mihi dēnārium ut videam.
At illī attulērunt eī. Et ait illīs: Cuius est imāgō haec, et īnscrīptiō? Dīcunt eī: Caesaris.
Respondēns autem Iēsūs dīxit illīs: Reddite igitur quae sunt Caesaris, Caesarī: et quae sunt Deī, Deō. Et mīrābantur super eō.
Et vēnērunt ad eum Saddūcaeī, quī dīcunt resurrēctiōnem nōn esse: et interrogābant eum dīcentēs:
Magister, Mōsēs nōbīs scrīpsit, ut sī cuius frāter mortuus fuerit, et dīmīserit uxōrem, et fīliōs nōn relīquerit, accipiat frāter eius uxōrem ipsīus, et resuscitet sēmen frātrī suō.
Septem ergō frātrēs erant: et prīmus accēpit uxōrem, et mortuus est nōn relictō sēmine.
Et secundus accēpit eam, et mortuus est: et nec iste relīquit sēmen. Et tertius similiter.
Et accēpērunt eam similiter septem: et nōn relīquērunt sēmen. Novissima omnium dēfūncta est et mulier.
In resurrēctiōne ergō cum resurrēxerint, cuius dē hīs erit uxor? Septem enim habuērunt eam uxōrem.
Et respondēns Iēsūs, ait illīs: Nōnne ideō errātis, nōn scientēs Scrīptūrās, neque virtūtem Deī?
Cum enim ā mortuīs resurrēxerint, neque nūbent, neque nūbentur, sed sunt sīcut Angelī in caelīs.
Dē mortuīs autem quod resurgant, nōn lēgistis in librō Mōsī, super rubum quōmodo dīxerit illī Deus, inquiēns: Ego sum Deus Abraham, et Deus Isaac, et Deus Iācōb?
Nōn est Deus mortuōrum, sed vīvōrum. Vōs ergō multum errātis.
Et accessit ūnus dē scrībīs, quī audierat illōs conquīrentēs, et vidēns quoniam bene illīs responderit, interrogāvit eum quod esset prīmum omnium mandātum.
Iēsūs autem respondit eī: Quia prīmum omnium mandātum est: Audī Isrāhēl, Dominus Deus tuus, Deus ūnus est:
et dīligēs Dominum Deum tuum ex tōtā corde tuō, et ex tōtā animā tuā, et ex tōtā mente tuā, et ex tōtā virtūte tuā. Hoc est prīmum mandātum.
Secundum autem simile est illī: Dīligēs proximum tuum tamquam tēipsum. Maius hōrum aliud mandātum nōn est.
Et ait illī scrība: Bene, Magister, in vēritāte dīxistī, quia ūnus est Deus, et nōn est alius praeter eum.
Et ut dīligātur ex tōtō corde, et ex tōtō intellēctū, et ex tōtā animā, et ex tōtā fortitūdine: et dīligere proximum tamquam sēipsum, maius est omnibus holocautōmatibus, et sacrificiīs.
Iēsūs autem vidēns quod sapienter respondisset, dīxit illī: Nōn es longē ā rēgnō Deī. Et nēmō iam audēbat eum interrogāre.
Et respondēns Iēsūs dīcēbat, docēns in templō: Quōmodo dīcunt scrībae Chrīstum fīlium esse Dāvīd?
Ipse enim Dāvīd dīcit in Spīritū Sānctō: Dīxit Dominus Dominō meō, Sedē ā dextrīs meīs, dōnec pōnam inimīcōs tuōs scabellum pedum tuōrum.
Ipse ergō Dāvīd dīcit eum Dominum, et unde est fīlius eius? Et multa turba eum libenter audīvit.
Et dīcēbat eīs in doctrīnā suā: Cavēte ā scrībīs, quī volunt in stolīs ambulāre, et salūtārī in forō,
et in prīmīs cathedrīs sedēre in synagōgīs, et prīmōs discubitūs in coenīs:
quī dēvorant domōs viduārum sub obtentū prōlixae ōrātiōnis: hī accipient prōlixius iūdicium.
Et sedēns Iēsūs contrā gazophylacium, aspiciēbat quōmodo turba iactāret aes in gazophylacium, et multī dīvitēs iactābant multa.
Cum vēnisset autem vidua ūna pauper, mīsit duo minutā, quod est quadrāns,
et convocāns discipulōs suōs, ait illīs: Āmēn dīcō vōbīs, quoniam vidua haec pauper plūs omnibus mīsit, quī mīsērunt in gazophylacium.
Omnēs enim ex eō, quod abundābat illīs, mīsērunt: haec vērō dē pēnūriā suā omnia quae habuit mīsit tōtum victum suum.
