Et iterum coepit docēre ad mare: et congregāta est ad eum turba multa, ita ut nāvim ascendēns sedēret in marī, et omnis turba circā mare super terram erat:
et docēbat eōs in parabolīs multa, et dīcēbat illīs in doctrīnā suā:
Audīte: ecce exiit sēmināns ad sēminandum.
Et dum sēminat, aliud cecidit circā viam, et vēnērunt volucrēs caelī, et comēdērunt illud.
Aliud vērō cecidit super petrōsa, ubi nōn habuit terram multam: et statim exortum est, quoniam nōn habēbat altitūdinem terrae:
et quandō exortus est sōl, exaestuāvit: et eō quod nōn habēbat rādīcem, exāruit.
Et aliud cecidit in spīnās: et ascendērunt spīnae, et suffōcāvērunt illud, et frūctum nōn dedit.
Et aliud cecidit in terram bonam: et dabat frūctum ascendentem, et crēscentem, et afferēbat ūnum trīgintā, ūnum sexāgintā, et ūnum centum.
Et dīcēbat: Quī habet aurēs audiendī, audiat.
Et cum esset singulāris, interrogāvērunt eum hī, quī cum eō erant duodecim, parabolam.
Et dīcēbat eīs: Vōbīs datum est nōsse mystērium rēgnī Deī: illīs autem, quī forīs sunt, in parabolīs omnia fīunt:
ut videntēs videant, et nōn videant: et audientēs audiant, et nōn intelligant: nēquandō convertantur, et dīmittantur eīs peccāta.
Et ait illīs: Nescītis parabolam hanc? et quōmodo omnēs parabolās cognōscētis?
Quī sēminat, verbum sēminat.
Hī autem sunt, quī circā viam, ubi sēminātur verbum, et cum audierint, cōnfestim venit Satanās, et aufert verbum, quod sēminātum est in cordibus eōrum.
Et hī sunt similiter, quī super petrōsa sēminantur: quī cum audierint verbum, statim cum gaudiō accipiunt illud:
et nōn habent rādīcem in sē, sed temporālēs sunt: deinde ortā trībulātiōne et persecūtiōne propter verbum, cōnfestim scandalizantur.
Et aliī sunt, quī in spīnās sēminantur: hī sunt, quī verbum audiunt,
et aerumnae saeculī, et dēceptiō dīvitiārum, et circā reliqua concupiscentiae introeuntēs suffōcant verbum, et sine frūctū efficitur.
Et hī sunt, quī super terram bonam sēminātī sunt, quī audiunt verbum, et suscipiunt, et fructificant, ūnum trīgintā, ūnum sexāgintā, et ūnum centum.
Et dīcēbat illīs: Numquid venit lucerna ut sub modiō pōnātur, aut sub lectō? nōnne ut super candēlābrum pōnātur?
Nōn est enim aliquid absconditum, quod nōn manifestētur: nec factum est occultum, sed ut in palam veniat.
Sī quis habet aurēs audiendī, audiat.
Et dīcēbat illīs: Vidēte quid audiātis. In quā mēnsūrā mēnsī fueritis, remētiētur vōbīs, et adiciētur vōbīs.
Quī enim habet, dabitur illī: et quī nōn habet, etiam quod habet auferētur ab eō.
Et dīcēbat: Sīc est rēgnum Deī, quemadmodum sī homō iaciat sēmentem in terram,
et dormiat, et exsurgat nocte et diē, et sēmen germinet, et incrēscat dum nescit ille.
Ultrō enim terra fructificat, prīmum herbam, deinde spīcam, deinde plēnum frūmentum in spīcā.
Et cum prōdūxerit frūctūs, statim mittit falcem, quoniam adest messis.
Et dīcēbat: Cui assimilābimus rēgnum Deī? aut cui parabolae comparābimus illud?
Sīcut grānum sināpis, quod cum sēminātum fuerit in terrā, minus est omnibus sēminibus, quae sunt in terrā:
et cum sēminātum fuerit, ascendit, et fit maius omnibus oleribus, et facit rāmōs magnōs, ita ut possint sub umbrā eius avēs caelī habitāre.
Et tālibus multīs parabolīs loquēbātur eīs verbum, prout poterant audīre:
sine parabolā autem nōn loquēbātur eīs. Seorsum autem discipulīs suīs disserēbat omnia.
Et ait illīs in illā diē, cum sērō esset factum: Trānseāmus contrā.
Et dīmittentēs turbam, assūmunt eum ita ut erat in nāvī: et aliae nāvēs erant cum illō.
Et facta est procella magna ventī, et flūctūs mittēbat in nāvim, ita ut implērētur nāvis.
Et erat ipse in puppī super cervīcal dormiēns: et excitant eum, et dīcunt illī: Magister, nōn ad tē pertinet, quia perīmus?
Et exurgēns comminātus est ventō, et dīxit marī: Tacē, obmūtēsce. Et cessāvit ventus: et facta est tranquillitās magna.
Et ait illīs: Quid timidī estis? necdum habētis fidem? et timuērunt timōre magnō, et dīcēbant ad alterutrum: Quis, putās, est iste, quia et ventus et mare obēdiunt eī?
